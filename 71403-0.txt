
                                LODOVICO
                                IL MORO

                                   O

            CONDIZIONI USI COSTUMI SINGOLARITA E MEMORABILI
            AVVENIMENTI DI MILANO SULLA FINE DEL SECOLO XV.


                            ROMANZO STORICO
                                   DI
                           GIOVANNI CAMPIGLIO

                                 AUTORE
                     DELLA STORIA GENERALE D’ITALIA



                                 MILANO
                           PER GASPARE TRUFFI
                              MDCCCXXXVII




Lettore


Vari anni sono io diedi in luce alcuni romanzi storici; ma sebbene
già in essi mi ingegnassi di dare a questo genere di componimenti la
legge severa di rispettare non falsandola la storia, tuttavia debbo
confessare che troppo imperfetti più o meno riuscirono in varie
parti que’ miei lavori; che io forse riprodurrò in avvenire meglio
raffazzonati, per ora limitandomi a ringraziare il Pubblico della
indulgenza che verso di essi ha dimostrata.

Questo nuovo mio componimento di egual genere venne da me con maggior
studio lavorato; e spero quindi possa meglio meritare l’attenzione
degli Italiani, a cui presenta al vivo un tempo assai memorabile.
Se io pinsi con fedel pennello lo stato di Milano sul terminare del
secolo XV; se ritrassi le glorie non meno che le colpe di quell’età
notevole; se spiegai con grandi tratti il carattere di quel Lodovico il
Moro tanto celebre e tanto poco a tutta prima comprensibile; e se, ciò
facendo, composi un libro che istruisce allettando, e diedi al genere
di componimento che trattai un’importanza maggiore che non ne abbia in
generale; avrò raggiunto appieno lo scopo che mi sono proposto.




Capo I.

PRELIMINARI STORICI


Nel 1476, il giorno di santo Stefano, era stato ucciso Galeazzo Maria
Sforza, duca di Milano: i congiurati, Giovanni Andrea Lampugnani,
Girolamo Olgiati, e Carlo Visconti, credettero far cosa meritoria nel
levare dal mondo quel principe, cui contaminava una sfrenata libidine,
e talora esecrabile crudeltà: ma il popolo milanese non odiava al par
di essi il suo signore; perchè egli allettava la plebe colle pompe,
profondea tesori, mostravasi affabile tutti ammettendo alla sua
presenza coloro che a lui per alcun motivo ricorrevano, e come buon
parlatore li rimandava soddisfatti. E veramente questo duca, colla sua
manìa di grandeggiare, avea contribuito non poco durante il suo dominio
ad ingentilire i costumi; non già per lo sfoggio straordinario degli
abiti che videsi nella sua corte, e per le pompe inaudite che egli mise
in uso; ma perchè, seguendo l’esempio del padre suo Francesco, favorì
le lettere, promosse l’arte tipografica allora recentissima, e fu egli
stesso scrittore; diè incremento alla musica ch’ei sommamente amava,
tenendo trenta cantori oltramontani al proprio servizio; e, della
pittura pure dilettandosi, diè lavoro al pennello di molti artisti,
specialmente ne’ suoi castelli di Milano e di Pavia; finalmente la
città di Milano fu da lui molto abbellita, ed anche tutta di nuovo
lastricata nel 1470.

Alla sua morte, egli lasciava varii figli naturali, ed alcuni
legittimi: fra questi Gian-Galeazzo gli succedeva; fanciullo ancora, e
sotto la tutela di Bona di Savoia sua madre: donna di carattere dolce
e soave dotata, ed anche di bastante saggezza; ma che ebbe avversi
i tempi; poichè l’ambizione de’ suoi cognati, e particolarmente di
Lodovico il Moro, ben presto la travagliò; onde, ad essa cedendo,
sacrificato agli odii loro il calunniato di lei fedele ed avveduto
ministro Simonetta, non tardò a dover dimettersi dalla tutela e dalla
reggenza in favore di Lodovico allora duca di Bari; il quale ostentando
una rara saggezza, mentre si acquistava gli encomj generali, mirava
in suo cuore a salir più alto che potesse; tanto che, come gli parve
fattibile, pensò anche ad usurpare la sovranità.

Fu nel 1480 che Lodovico Duca di Bari giunse allo scopo che dapprima
si prefisse la sua ambizione; cioè al conseguimento della tutela del
giovinetto nipote, e della reggenza dello stato. Il modo con che
egli governò lo renderebbe meritevole di una gloria immortale, se
fini meno retti non avessero contaminate le sue azioni: egli si cinse
degli uomini più dotti della età sua, de’ più distinti artisti; alzò
magnifici monumenti, quali pel decoro della città, quali pel pubblico
servizio; Milano proclamò lui suo novello fondatore; la poesia, la
musica, la pittura, la scultura, come l’architettura, fecero gran
progressi, ajutate dal suo potente favore; gli studi più gravi non
mancarono di onorare la sua età, e di riconoscere in lui un caloroso
protettore: e il tempo di Lodovico il Moro fu veramente il secolo
di Pericle per Milano: onde merita che noi qui ne facciamo un po’
distintamente parola.

Di già i Visconti aveano dato il bell’esempio di proteggere gli studj;
e questi erano in tanta stima allorchè la loro linea si spense, che
proclamatasi alla morte di Filippo Maria la repubblica nel 1447, e
ricusando Pavia di essere soggetta, si stabilì in Milano una splendida
università; sebbene tempi fossero quelli turbatissimi, per la guerra
che sostener si dovette contro potenti nemici. Quando poi Francesco
Sforza si impadronì del ducato, il bisogno della nuova università
cessò: ma non lasciarono di rimanere in Milano buone scuole. Francesco
Sforza abbellì questa città con varie fabbriche; e protesse i letterati
e i dotti, promovendo la stampa a’ tempi suoi introdotta. Galeazzo
Maria in questo seguì le sue tracce, come dicemmo: e Lodovico il Moro,
che aspirava a conseguir fama, ed anche se era possibile ad usurpare il
potere, si circondò più che mai dello splendore che gli studj e le arti
riflettono su un principe loro protettore.

Il castello di Porta Giovia abbattuto poc’anzi, il ducale palazzo,
erano stati riedificati da Francesco Sforza; il quale fece eziandio
fabbricare il magnifico ospitale di Milano, eccitatovi dalle prediche
del beato Bernardino da Feltre e da fra Michele da Carcano, sacri
oratori lodati di que’ tempi: architetto di quest’ultimo edifizio,
che allora era una delle più belle fabbriche d’Italia, fu Antonio
Filerete. Galeazzo Maria Sforza abbellì anch’egli la città; e passato
dal ducale palazzo ad abitare nel castello, non poco vi ampliò ed
ornò l’abitazione ducale, la quale sembra che non venisse involta già
prima nella demolizione che alla morte di Filippo Maria i milanesi
fecero di quella fortezza. Ma i vanti di Lodovico sono ben maggiori.
La magnifica fabbrica dell’università di Pavia riconobbe lui per
suo fondatore; in Milano nel 1489 alzò il Lazzaretto, situato fuori
della porta Orientale, per collocarvi gli affetti di peste, edifizio
di cui si attribuisce il disegno al Bramante; del quale Bramante
sembrano anche la tribuna e cupola di S. Maria delle Grazie, il
portico innanzi al tempio di S. Maria di S. Celso, la chiesa di S.
Satiro di cui vuolsi che sua almeno fosse la sagrestia: la porta
Lodovica ricorda anch’essa il Moro, che la fece aprire per agevolare
ai divoti l’ingresso al tempio di S. Celso: ed altre fabbriche erano
pure allora state innalzate: mentre il cardinale Ascanio suo fratello,
imitandolo, erigeva a sue spese nel 1492 il bel claustro di S.
Ambrogio, disegnato dal Bramante, del quale chiostro fece dono alla
congregazione cistercense; come l’arcivescovo Antonio Arcimboldo alzar
fece il palazzo arcivescovile. L’architettura e la scultura, che ancora
tenevano della antica rozzezza, vantarono allora progressi mirabili.
Lodovico, per perfezionarle, avea fondato in Milano un’Accademia,
della quale erano stelle Leonardo da Vinci e Bartolommeo Soardi detto
Bramante da Milano.

Della corte di Lodovico, un poeta di quei tempi diceva:

    Quivi è il Sol di Parnaso, il Monte santo;
    E come l’ape al mel viene ogni dotto.

Nessuno infatti allora tanto quanto il Moro proteggeva i belli ingegni
di qualunque sorta essi si fossero; incoraggiandoli con stipendj,
o largizioni e ricompense. Milano deve a lui il risorgimento e la
perfezione delle lettere e delle arti. Faceano corona a questo principe
Lucca Paciolo dell’ordine de’ minori, versatissimo nell’aritmetica,
algebra e geometria; Demetrio Calcondila ateniese, professore di
lingua greca; Giorgio Merlani, detto Merula, scrittore di antichità;
Alessandro Minuziano, valente nelle cose storiche e nell’arte
oratoria di cui fu professore, e tipografo rinomato; Gabriele Pirovano
milanese, medico ed astrologo, giacchè era in credito presso Lodovico
l’astrologia, sprezzata da Francesco Sforza suo padre; Franchino
Gaffurio lodigiano, dottissimo nella teorica della musica; e molti
altri, fra i quali Corio, Tristano Calchi, e Donato Bossi, storici di
bella fama, de’ quali almeno i due primi erano al suo soldo. Varj de’
professori ora nominati davano lezioni, per commissione di Lodovico,
pubblicamente: Vinci insegnò la pittura; Bramante l’architettura;
Paciolo la matematica; Gaffurio la musica; ed ogni scienza ebbe
un professore. Un teatro fu anche aperto, perchè si gustassero le
produzioni drammatiche, che allora cominciavano a farsi più ordinate.
Esempio fruttuoso fu poi una tanta munificenza verso i dotti; perchè
anche i privati lo seguirono; onde Bartolommeo Calchi, un Grassi, un
Piatti, pure fondarono a proprie spese alcune scuole.

Lodovico, cintosi di tanti uomini egregi, godeva di vederli adunati
nella propria corte per dare a vicenda prove d’ingegno ed incoraggiarsi
l’un l’altro negli studj. «Minerva, dice il Corio, procacciava a
tutto potere di onorare la sua gentile accademia; giacchè uomini
dottissimi avea da ogni parte di Europa tratti il Moro. Quivi nel
greco, nel latino, persone versate; poeti, scultori, pittori; ed
insomma moltissimi uomini singolari vi erano stipendiati largamente».
Così; mentre artisti e scienziati decoravano per merito del principe
la ricca Milano, varj poeti la rallegravano co’ loro carmi amorosi; fra
i quali Gaspare Visconti, consigliere ducale, e il fiorentino Bernardo
Bellincioni: e i giovani delle più cospicue famiglie distinguevansi ne’
cavallereschi esercizj, che trovavano luogo presso la corte splendida
degli Sforza. Lodovico poi, uomo grave e di modi dignitosi, coltivava
egli medesimo le lettere; come le coltivò anche il Duca suo pupillo,
di carattere però timido, e degli affari poco curante. Lodovico non
lasciava passar giorno senza dare qualche tempo agli studj, come ce ne
assicura Filippo Beroaldo; e particolarmente amava udire qualche tratto
degli storici antichi. Egli era cogli eruditi assai cortese, e pronto
sempre ad onorarli. Nell’esercizio di sì munifica protezione verso i
belli ingegni gli erano poi di ajuto i suoi ministri Bartolommeo Calchi
e Jacopo Antiquario, illustri presso i letterati di quella età per
l’Italia gloriosa.

È facile concepire quanto stimasse giovargli la fama di uomo sapiente,
se riflettasi che spesso Lodovico diceva, che non di rado la penna
vale più che la spada. Lodovico aspirava niente meno che a figurare
come l’uomo più saggio dell’Italia, quello più che altri capace per
la sua prudenza di sublimarla e renderla felice. Procede da questa
pretensione, invero nobile e generosa, la scelta ch’egli fece del
proprio stemma; consistente nell’albero moro, che Plinio ci fa sapere
essere simbolo della prudenza, perchè tal pianta tardi fiorisce onde
non incorre ne’ danni del gelo, e subito matura i proprj frutti. Il
grido di _Moro Moro_ era quindi divenuto un grido di entusiasmo presso
molta parte del popolo milanese; e già Lodovico si pensava aver omai
raggiunta l’ardua sua meta. Avea egli fatto dipingere, nei Castello
Giovio ove abitava, l’Italia in forma di regina, cinta di una veste
d’oro ricamata a ritratti di città: dinanzi stavale uno scudiere moro
con una scopetta. Un ambasciator fiorentino chiese, che cosa facesse
lo scudiero; — la pulisce di ogni bruttura, rispose il Moro. — Il
fiorentino replicò, che in tal caso correa rischio di lordarsi egli
stesso: e veramente fu profetico il suo detto.

Mentre sul Moro riflettevasi tutto lo splendore del trono; il Duca
di lui nipote perdeva di giorno in giorno del suo potere, senza
avvedersene. Quel giovinetto, era stato educato, piuttosto che come
principe, come distinto privato: inetto per gli affari, delle cose
dello stato non partecipava che agli onori, del suo grado non conosceva
che i sollazzi. Timido di carattere, coltivava con qualche successo le
lettere. Mattia Triviano, uomo assai erudito, fu suo istitutore; e suo
maestro fu Bartolommeo Petroni di Cremona, che lo era stato anche di
suo padre. Coltivava il giovinetto particolarmente la poesia volgare,
nella quale agevole eragli e grato l’esercitarsi; conversando con tanti
poeti allora rinomati, fra i quali, oltre quelli che già nominammo,
erano Serafino Aquilano, Filoteo Achillini, Benedetto da Cigoli,
Vincenzo Calmeta, il Cornazzano, ed altri. Trovansi varie sue poesie
nelle rime del Bellincioni: egli, come lo zio, amava i letterati e gli
proteggeva.

L’amore non era solo allora il grand’oggetto dei poetici componimenti,
ad imitazione del Petrarca; ma era eziandio la passione predominante
fra i favoriti della fortuna: tanto più che la corruzione, allora
rapidamente cresciuta, ne agevolava la strada. Le leggi erano
severissime nel punire tutti gli attentati contro il pudore; e
l’adulterio, il ratto, eran puniti di morte; di grave multa tassavasi
la donna che si lasciasse sedurre ancora non essendo maritata: ma la
gravezza stessa delle pene le rendeva nulle; perchè l’accusa non potea
portarsi che dai prossimi parenti, onde quasi mai non avea luogo. Per
ciò, malgrado che leggi così severe sussistessero, la corruzione era
cresciuta. Il Corio dice, che a questi tempi alla scuola di Cupido
per ogni parte conveniva la gioventù; che i padri vi concedevano le
figliuole, i mariti le mogli, i fratelli le sorelle, e che di tal
modo senza alcun riguardo molti concorrevano all’amoroso ballo, «che
cosa stupendissima era riputata per qualunque l’intendeva». E infatti
in questi tempi moltissimi principi vedonsi cinti di bastardi; e non
solo il libidinoso Galeazzo Maria molti ne noverava, ma ancora varj ne
lasciò Lodovico il Moro che alla fama di eminente saggezza aspirava.
Gaspare Visconti, gentil poeta milanese di quell’età, facendo parlare
il carnevale spirante, gli pose in bocca tal consiglio al bel sesso:

    Ciascuna il suo amator dunque contenti
      Fin ch’avete i crin d’oro e i dolci sguardi;
      Acciò di voi alcuna non si penti,
      E non vaglia il pentir per esser tardi, ec.

Quest’era la dottrina più accetta nei circoli galanti di quel tempo: nè
è quindi a maravigliare se il giovinetto principe Gian-Galeazzo, dallo
zio espressamente nella mollezza e ne’ sollazzi educato, di buon’ora si
manifestasse assai dedito ai voluttuosi piaceri; tanto che poi molti
a conseguenze della sua stemperatezza in questi attribuirono la sua
morte.




Capo II.

LE NOZZE


Era presso a spirare l’anno 1488 quando Lodovico il Moro, che già
nel 1487 avea dato un segno poco equivoco di ambizione disponendo,
non si sa sotto qual pretesto, del castello di Pavia e dandolo a sue
creature; Lodovico, io dico, sapendo che Alfonso duca di Calabria
nutriva forti sospetti intorno alle sue intenzioni; per mostrare queste
leali e favorevoli al duca suo nipote e pupillo, pensava effettuare
il matrimonio di lui con Isabella figlia di esso Duca di Calabria;
matrimonio già concertato da molti anni, quando gli sposi erano ancora
fanciulli e tuttavia viveva il padre di Gian-Galeazzo. In questa
circostanza poi Lodovico pensava a dare un chiaro segno della alta
considerazione che egli nutriva per la corte di Napoli, festeggiando in
modo veramente regale la giovinetta sposa.

Per condurla a Milano furono spediti Ermes Sforza, fratello del
Duca, e Gian-Francesco Sanseverino conte di Caiazzo; e questi erano
accompagnati da trenta giovani della più scelta nobiltà di Milano. Già
assai riccamente usavasi vestire dai nobili nella città nostra, che
allora era oltre ogni modo fiorente; ma in quest’occasione lo sfoggio
passò ogni misura: e fuvvi chi ne’ braccialetti spese sette mila
fiorini d’oro; mentre le vesti furono, per alcuni, di drappi d’oro o
d’argento, come stati fossero re; e per gli altri, almeno di drappi di
raso e velluto, ma per lo più con ricchi ricami ed ornamenti; portando
poi tutti al collo e giù sul petto ricchissime e grosse catene d’oro,
ed avendo ciascuno da dieci a sedici servi vestiti di vesti seriche ed
anche con preziose armille al braccio sinistro, siccome era allora in
uso. Questa scelta schiera di nobili coi loro seguaci, che in tutto si
componeva di meglio che quattrocento persone, si poneva in viaggio nel
mese di dicembre, e recavasi a Genova; onde poi passare a Napoli per
la via del mare. Essi ovunque erano ammirati; e veramente facevano di
sè bella mostra, perchè Corio dice, che sembravano tanti principi: ma
più bella ancora fatta l’avrebbero se in quel frattempo non fosse morta
Ippolita madre della sposa; per cui, tranne che nelle occasioni più
solenni, tutta quanta quella brigata vestiva il cupo colore del lutto.

In gennaio del 1489 aveano luogo in Napoli gli sponsali; e allora
particolarmente brillò la scelta schiera de’ nobili milanesi. La
morte di Ippolita però fu cagione che le nozze non si celebrassero in
Napoli con pompe clamorose; chè male colà sarebbero convenute al duolo
verace in cui tutta la corte era immersa. Ippolita infatti, figlia
di Francesco Sforza, si era fatta stimare come persona molto istrutta
e saggia; ed aveva essa stessa educata la figliuola, stringendo così
vieppiù il laccio naturale che ad essa la legava. Adunque la recente
sua morte rendeva impossibile ad Isabella e al di lei padre prender
parte in una gioia romorosa. Come tutto ciò che avea a farsi poi fu
compiuto, e come furono in ordine le persone destinate ad accompagnare
la sposa; le quali, compresi i donzelli e valletti, furono più che
quattrocento, fra cui quattro nobilissimi personaggi dei quali uno era
il Duca di Amalfi; quando tutto fu pronto, si diedero le vele ai venti;
e lieti e regalati lasciarono la bella Napoli, per recarsi a Genova, e
di là a Milano che impazientemente li attendeva.

Siccome il viaggio per mare però recava dell’incomodo alla giovinetta
sposa, così non si lasciò di prender terra in più luoghi; ed ovunque
essa mostrossi, venne con liete accoglienze festeggiata. Essa fe’ posa
per breve tempo a Gaeta, a Civitavecchia, a Porto Ercole, a Livorno. In
Livorno venne a incontrarla Lorenzo de’ Medici, con onorevole seguito,
e la festeggiò. Passata a Portovenere, poi a Portodelfino, di là giunse
finalmente a Genova; ove ebbe termine quel penoso viaggio di mare,
per riposar dal quale ella dovette in questa città soffermarsi varj
giorni. Genova allora dipendeva dal Duca di Milano; onde con grande
tripudio vi fu la sposa accolta a suono di trombe e campane, ed a spari
di schioppi e bombarde. Immensa era la moltitudine che accalcavasi per
ammirare la bella aragonese; i magistrati e la nobiltà facevano a gara
a complimentarla: le fu presentato un ricco vaso d’oro; ed allorchè
partì, anche sui monti fu salutata con spari di bombarde.

Posto piede sulle terre del Ducato, avvicinandosi a Tortona, la sposa
venne incontrata dallo sposo, da Lodovico suo zio, e da vari primarii
cittadini, non che da tutti i magistrati della città. In questa
entrando, trovò le vie tutte ornate di rami di alberi verdeggianti,
di statue posticce, ed altri simili ornamenti. Era destinato per
albergarla il palazzo di Bergonzio Botta: sulla soglia di questo una
statua equestre, che rappresentava un moro armato, per celato ordigno
al suo passaggio le cavava il cappello e la salutava; mentre un
fanciullo in essa nascosto, che operava tai movimenti, cantò de’ versi,
che non furono ascoltati perchè la pioggia allora messa sì forzò gli
sposi a non badare al giovinetto cantore.

Del resto il nobile cittadino tortonese che nella propria casa
accoglieva i suoi sovrani nulla avea ommesso per fare che degno di
loro riescisse e l’alloggio e il trattamento. Tutto l’interno del
suo palazzo era stato addobbato di ricchi parati e tappeti: tutto ivi
respirava un lusso veramente regale; e la cena che alla illustre coppia
fu imbandita venne rammentata dagli storici per la sua sontuosità.
Infatti, per tacere del numero grande e della quantità delle vivande,
basti il dire, che tutte erano portate in tavola da finti personaggi
della mitologia; i quali recitavano complimenti poetici, manierati un
po’ sì ma graziosi, alla sposa: e dopo la cena que’ personaggi diedero
alla duchessa uno spettacolo allusivo alle fauste sue nozze.

Il giorno appresso gli sposi passarono a Vigevano, ove pure vennero
festosamente accolti. Il Duca poi recavasi in fretta a Milano, per
ricevere solennemente Isabella; la quale dal canto suo si portava
ad Abiategrasso. In quel castello, residenza favorita di molti dei
nostri principi, la festeggiavano la duchessa vedova Bona con un
scelto corteggio di donne e donzelle milanesi. Da Abiategrasso poi si
fece il solenne ingresso in Milano; venendovi su barche regalmente
addobbate, che lentamente solcarono le acque del Naviglio che da
Abiategrasso conduceva fino al Castello di Porta Giovia, principale fra
le fortificazioni della capitale del ducato. Bona e le sue figlie già
l’aveano preceduta il giorno innanzi.

Ecco con qual ordine effettuossi il solenne ingresso dell’aragonese
principessa in Milano, il giorno 10 di febbraio. Partita che essa fu da
Abiategrasso, le venivano incontro Bianca ed Anna, sorelle del duca,
con uno stuolo scelto di milanesi matrone; di poi veniva Lodovico
Sforza, reggente dello stato, con varj grandi del ducato. Il Duca
recossi a ricevere la sposa a capo del Naviglio, cinto dalle guardie
addette alla sua persona; e quanto avea di più distinto la città di
Milano qui si recava per festeggiare la giovine duchessa. Lo sfoggio
negli abiti era grande; i collegi dei medici e de’ giureconsulti vi
erano con abiti di porpora; nessuno era che non avesse almeno vesti
seriche; molti ostentavano ornamenti di oro, molti d’argento: i
ricchi monili erano assai frequenti. Giunte le navi a toccar terra,
scendevano prima le matrone milanesi, poi la sposa, tenuta per mano dal
Duca; e tutti al Castello si avviavano, fra il clangor delle trombe
ed il fragore delle artiglierie che da tutte le mura del Castello
scaricavansi.

Il Castello di Porta Giovia poi, al quale Isabella perveniva, ed
ove solevano abitare i duchi di Milano in questi tempi, era tutto
festosamente ornato; per corrispondere all’esultanza che in tutti
destava quel fausto avvenimento. Non solo l’appartamento ducale era
stato qui ampliato, là abbellito, colà di ricchi arredi e tappezzerie
fregiato, profondendosi la seta non pure ma l’argento e l’oro; bensì
anche tutto il restante del castello era stato festosamente ornato di
verdeggianti rami, con archi trionfali, ne’ quali eziandio splendea
l’oro, e vedevansi gli stemmi degli Sforza, non che quelli delle città
del ducato, ed in uno i ritratti dei duchi. All’entrare di Isabella
le artiglierie raddoppiarono i loro colpi, e il tripudio si fece più
che mai clamoroso. La principessa aragonese fu accolta sulle scale del
palazzo ducale dalla duchessa vedova Bona; colla quale trovavansi, per
festeggiarla, molte gravi matrone milanesi. Bona condusse la sposa al
di lei appartamento, ed al talamo. Una regale eleganza avea preseduto
all’ornamento di quella camera: un padiglione color scarlatto copriva
il letto maritale, e un fregio elegante di verdi foglie correva in giro
a quel padiglione, e fra quelle foglie erano vezzosi puttini d’argento
i quali scherzavano e giocavano in più maniere; e inoltre v’erano
quindici leoni formati con pietre preziose, dei quali quattro vedevansi
negli angoli, ed uno nel mezzo di ciascuno de’ tre scompartimenti.

Il dì seguente poi i due sposi recavansi in Duomo cioè nella
cattedrale, per rinovarvi la cerimonia delle nozze. Fu allora che
Isabella potè appieno vedere quale ricca e popolosa città fosse a
que’ dì Milano. Tutta quanta la strada che dal Castello conduceva alla
piazza del Duomo era coperta da strati di lana; e fu veramente allora
tenuta qual mirabil cosa che tanta copia di drappi si trovasse per tale
oggetto: parati di varie sorta e rami d’alberi verdeggianti ornavano
le porte e le finestre, affollate di persone, spesso sfarzosamente
vestite: ma soprattutto la ricchezza della città appariva dal corteggio
che accompagnava i principi. Verso il mezzogiorno uscivano gli sposi
dal Castello; mentre ovunque una folla di popolo accalcavasi ove
passar dovevano, e loro era venuto incontro il clero. Uscivano dalla
rôcca prima i magistrati, in grande numero; i grandi dello stato erano
con questi; indi veniva il Duca, colla sposa alla sinistra: tutti a
cavallo. Ogni sguardo a sè attirava la sposa, la quale era ornata
di una veste aurea alquanto aperta sul petto: la sua bellezza era
da tutti notata; tutti ammiravano il di lei matronale ad un tempo e
verginale contegno; e l’alterezza del padre suo in lei traspirava,
non meno che la modestia del suo sesso. I suoi occhi grandi e pieni
di fuoco, l’aria un po’ imperiosa del suo volto, il vivace colorito,
il crine che in trecce tutte coperte di gemme giù per gli omeri le
scendeva, la persona di statura mediocre sì ma agile e leggiadra;
tutto rendeva quella giovine principessa oggetto dell’ammirazione
comune e simpatìa. Ma anche il Duca, coperto di abito ricchissimo per
drappo d’oro e ricami preziosi, facea bella mostra di sè; giacchè,
giovane di vent’anni, di bella statura e di leggiadre forme, ne’
lineamenti del volto mostrava la bontà di cui era fornito e la
dolcezza del suo carattere; e parea ben degno di essere compagno ad
una principessa tanto nobile ed avvenente. Il conte Giovanni Borromeo
e Gian-Francesco Pelavicini, primari vassalli dello stato, stavano
alle staffe dei principi, e procedendo a piedi facevansi notare per
la bella persona e per la loro aurea toga. Sopra il capo de’ principi
un baldacchino candido era sostenuto per mezzo di aste inargentate
dai medici alternativamente e dai giureconsulti, vestiti di toghe
purpuree orlate di preziose pellicce; abito usato solamente nelle più
solenni occasioni. Dopo la sposa poi venivano Bianca ed Anna, sorelle
di Gian-Galeazzo; quindi la moglie del Duca di Amalfi e quelle di altri
principi napoletani; poi molte matrone milanesi; corteggio femminile in
numero di sessanta persone, tutte a cavallo: fra queste, sei erano dal
capo a’ piedi vestite di drappo d’oro, e trenta aveano auree tuniche; e
distinguevansi particolarmente la figlia e la nuora del Conte Giovanni
Borromeo, e perchè bellissime erano e perchè le loro tuniche auree
erano mirabilmente ricamate e il petto e le braccia aveano coperte di
preziose gemme. Misti fra queste dame poi erano i loro mariti, o padri
o fratelli, tutti del pari in abito pomposissimo; giacchè fra essi
uomini, che erano in numero assai maggiore che le dame, si contarono
centosedici toghe tessute d’oro ed argento, ed alcuni si distinguevano
per ricami tempestati di pietre preziose. — Giunta alla contrada
degli Orefici, la sposa fu complimentata da un amorino, che apparve
sulla strada presso una colonna; alla quale, senza che apparisse, era
sospeso: il fanciulletto cantò alcuni versi con molta leggiadria. Ciò
piacque a Isabella, ed essa ammirava l’abbondanza della popolazione, il
lusso, la ricchezza generale che in ogni cosa appariva; ma allorchè fu
giunta alla piazza del duomo, venne assai più colpita alla vista di uno
stupendo edifizio posticcio alzato davanti alla porta di quel tempio.

A tale edifizio posticcio conduceva un arco trionfale, e poi una breve
strada tutta coperta di rami verdeggianti di ginepro. L’edifizio di cui
io parlo era vastissimo, sostenuto da otto colonne, ornato di statue
rappresentanti le muse ed altre vergini illustri: le vôlte di esso
erano ornate di verdura; colonne minori, amorini dipinti, ed altri varj
ornamenti, ne abbellivano l’interno e l’esterno; e mirabile soprattutto
era la sua cupola, vastissima, che nulla avea di simile per dimensioni
se si eccettui quella del Panteon di Roma e quella ancora che allora
ammiravasi nella chiesa di S. Lorenzo a Milano.

All’avvicinarsi della sposa alla piazza, il che fu annunziato non
solo dallo strepito de’ cavalli ma ben anche dal suono delle trombe
che la accompagnavano; una schiera di nobili donne che tenevasi nel
vicino palazzo dell’Arengo era tosto stata fatta passare nel grande
edifizio di che parlammo, per accogliere la duchessa e condurla nel
tempio. Giungeva la sposa; ammirava il macchinismo alzato per onorarla;
riceveva cortesemente e ricambiava i saluti delle nobili matrone che le
si faceano incontro; ed entrava di poi nel tempio, ove nuovi oggetti
mirabili le si offerivano alla vista. Il grande edifizio infatti
della celebre cattedrale di Milano, già per sè stupendo, era stato
tutto adornato festosamente di più generi di ornamenti. Un colonnato
posticcio di diciassette paia di colonne era stato disposto dalla
porta all’altar maggiore, e la lunga volta che le sormontava era tutta
ricca di fogliami e di bandiere ducali e regie. Essa poi era qua e
là traforata; onde vedeasi anche la parte più eccelsa del gigantesco
tempio: ai lati pendevano cerchi e semicerchi di rami verdi, ne’ quali
stavano incluse immagini di ninfe e di centauri. A capo del peristilio,
si saliva per un tavolato, che leggermente andava montando, fino
all’altare: e su un tavolato superiore erano disposti in gran numero
argentei vasi preziosi, che per quella solennità vi avea fatti portare
Lodovico il Moro.

In duomo si rinnovarono le nuziali cerimonie, alla presenza de’ grandi,
feudatarj, legati delle città suddite, nobili di ogni sorta; e con
grandissima pompa, onde il Calchi dice, che i sacerdoti sembravano
tanti pontefici. I principi sedettero sotto un padiglione d’oro; e
intorno al Duca stavano i legati dei principi amici, non che i di
lui zii Lodovico e Filippo, ed Ermes suo minor fratello: mentre,
di rimpetto, Isabella era circondata dai principi napoletani, dalle
sorelle del duca, e dalle principali fra le giovani e matrone nobili
milanesi. V’erano anche presenti i due Senati, cioè i membri del
Consiglio di Stato e di quello di Giustizia; non che i collegi de’
medici e de’ giureconsulti, che a que’ tempi godevano di grandissima
considerazione; come pure il collegio de’ mercanti. L’anello da
porsi in dito alla sposa era una maraviglia di que’ tempi; perchè
formato di una sola preziosissima gemma traforata. In un discorso
tenuto da un vescovo di casa Sanseverina, si lodò la sposa, lo sposo,
ma particolarmente Lodovico, che con mirabile sapienza tenea le
redini dello stato. Compiuta la sacra cerimonia, a suono di trombe e
tibie si tornò, a un dipresso coll’ordine con che si era venuti, al
Castello; non senza aver prima il Duca, come era uso allora in simili
circostanze, creati due cavalieri; che furono un ambasciator de’
fiorentini, e Bartolommeo Calchi suo primo segretario, cui, fattili
vestire di aurea toga con sproni dorati, cinse della spada e dei balteo
cavalleresco.

Così clamorosamente fu festeggiato in Milano l’arrivo di Isabella;
la quale fra quelle pompe veramente regali si ripromise la felicità;
ben lontana dall’immaginare che questa continuamente sarebbe andata
dileguandosele dinanzi.




Capo III.

ALTRE ALLEGREZZE


Ne’ sei giorni che tennero dietro a quello che ora abbiamo descritto,
nel quale rinovaronsi le nuziali cerimonie di Isabella, si continuò
in più modi a festeggiare questa giovane principessa. Canti, suoni,
rappresentazioni mimiche, doni che le si presentarono per parte delle
città suddite e per parte di principi e re amici, ed anche de’ grandi
del ducato sia feudatari sia semplici nobili, banchetti sontuosi,
giuochi stupendi; tutte queste cose concorsero a far gustare alla
illustre sposa ne’ primi giorni della sua luna di mele de’ piaceri
vivi che la inebbriavano. Cavalcando per Milano, essa ebbe anche
campo a vedere minutamente questa città superba; che allora passava,
si può dire, per la prima nell’Italia, e fuori pure avea ben poche
competitrici nell’Europa. Scorsi al fine questi primi giorni di
continua romorosa festa, Isabella collo sposo passò a Pavia: e colà,
scelti a restar presso di lei sessanta ministri fra garzoni ed ancelle,
gli altri congedaronsi; dopo aver fatto dono a cinque delle primarie
matrone di auree vesti, ed ordinato che tutte fossero spesate fino al
loro imbarcarsi a Genova le persone che a Napoli faceano ritorno.

Qualche storico dice che Lodovico il Moro quando ebbe veduta Isabella,
si sentì preso d’amore per tanta beltà. Ciò può essere, poichè si sa
che il Duca di Bari era esso pure dedito alla galanteria, ed avea
avute particolarmente due amiche rinomate per vezzi e per spirito,
che furono celebrate da poeti di quell’età. Quel che è certo però si
è, che da principio nulla Lodovico tralasciò per onorare e ricreare
Isabella; la quale dal canto suo, sebbene dal proprio padre avvezzata
a riguardar il Moro con occhio sospettoso, non poteva però non sentire
del rispetto per lui, che tanto la floridezza avea saputo promovere
del ducato. Infatti, sebbene la pestilenza avesse nel 1486 spente in
Milano, dicono, cinquantamila persone, pure per la beata condizione
del paese la popolazione vi era ancora numerosissima; alimentata
dal fertile suo territorio, e dai prodotti ragguardevolissimi delle
manifatture e di un commercio oltre modo attivo. E quanto al commercio,
è certo che nei primi anni del governo di Filippo Maria Visconti, fra
gli stati del duca e Venezia, mettevansi in giro pressochè tre milioni
di ducati ogni anno: ma in ogni cosa poi giammai più prospera fu la
città nostra del tempo in cui ne ebbe il governo il Duca di Bari.
Molte case nobili allora si erano grandemente arricchite col traffico,
come aveano fatto fra gli altri i Borromei; la manifattura delle armi
era oltremodo accreditata; si tessevano moltissimi panni, e drappi di
seta. La popolazione poi era tanta, che le produzioni del territorio
mal bastavano a nutrirla; ed alcuni calcolano che in Milano fossero
circa trecentomila uomini, considerando che il Biglia dice, che la
città potea porre sotto le armi trentamila persone. L’agiatezza ovunque
si manifestava con novelle fabbriche; sebbene tuttavia non molto si
conoscesse il lusso de’ grandi palazzi, che però andavasi introducendo:
e l’amore che manifestavasi in tutto pei modelli antichi, faceva che
anche l’architettura abbandonasse le forme gotiche, per avvicinarsi a
quelle dei greci e de’ romani; e Milano già presentava un miscuglio
di due generi di fabbriche, perocchè fra le maestose e gravi ma
talora tetre case gotiche di cui in generale si componeva, vedevansi
sparse altre che annunziavano che il gusto di tempi più antichi e più
colti si cominciava ad apprezzar meglio ed avrebbe col lungo andare
trionfato. Tuttavia nell’ordine gotico allora era ancora il maggior
numero de’ palazzi; dei quali ora non ne resta omai se non se qua e là
qualche scarso vestigio. Pertanto tutto indicava che Milano era città
floridissima: un gran numero di banchieri, mercatanti, artisti, le
arrecavano splendore, ed in ciò alcuni la stimavano la prima d’Europa:
copiosa era la varietà de’ mestieri che in essa si esercitavano; nè
altrove era maggiore il numero degli artigiani, i quali anche aveano
fama per genio inventivo e per l’eccellenza con che esercitavano le
proprie arti. Tutto insomma comprovava il proverbio italiano, che per
dinotare una ricchezza inestimabile diceva, _ricco quanto Milano_.
Lodovico poi avea in molti modi abbellita questa città; vi avea alzate
fabbriche sontuose; nè del tutto mendace era il titolo con che veniva
onorato, chiamandosi il suo nuovo edificatore.

Io non so se alla simpatia di Lodovico per Isabella o solo ad oggetto
di renderla indifferente intorno alle sue usurpazioni di potere,
si dovessero le feste con che egli si ingegnava tener divertita
la giovine duchessa. Certo si è, che non le mancarono sulle prime
brillanti trattenimenti; e che di uno ci fu anche conservata distinta
memoria. Leonardo da Vinci, che deve aver presa non piccola parte
nell’immaginare i macchinismi con che onorossi la duchessa al suo
arrivo in Milano, fu, essendo eccellente meccanico, l’autore eziandio
del congegno con cui alcun tempo dopo la si festeggiò. Tale macchina
chiamossi _Paradiso_, ed era un grande emisfero, con molte lampade
sospesevi, e sette fanciulli; così si rappresentavano i movimenti delle
stelle e de’ pianeti: ed i fanciulli, che raggiavano quasi genii di
ciascun pianeta, a misura che girando la macchina avvicinavansi agli
augusti sposi, cantavano versi in lode della duchessa, i quali erano
stati espressamente composti dal Bellincioni.

Pare però che ben presto l’avversione contro il Moro in Isabella si
manifestasse, vedendo che il marito era affatto allontanato dagli
affari e solo godeva degli onori della sua dignità. Infatti Lodovico
di ciò dovette informare il Duca di Ferrara; la cui figlia già da
anni gli era stata promessa in isposa, e di cui ora, cresciuta in età
opportuna, si pensava effettuare il matrimonio. Infatti dice il Corio,
che il suo futuro genero e la sua promessa sposa animavano Lodovico
ad usurpare quel governo di cui egli, ora che il duca suo pupillo
era omai vicino ad uscir di tutela, si credeva alla vigilia di essere
spogliato. Lodovico il Moro era timido di carattere: egli sapeva che,
malgrado il suo buon governo, tuttavia non gli erano ancora troppo
affezionati molti potenti cittadini. Infatti, benchè tutti confessar
dovessero i rari meriti di lui, e la plebe lo festeggiasse, come
dicemmo, al suo comparire col grido di Moro, Moro, che spesso risuonava
per la città; pure i due partiti Guelfo e Ghibellino di lui non erano
molto soddisfatti, perchè ciascuno credeva di non essere abbastanza
favorito; il che veramente a novella lode tornava di quel reggente,
che mirava a trattare tutti in modo indistinto i cittadini. Nel 1484
varj Guelfi aveano congiurato contro di lui; perchè, a parer loro,
trascurava soverchiamente la loro fazione, che era quella degli Sforza:
il sicario che dovea spegnerlo, preso, fu decapitato e fatto in quarti,
che vennero posti alle porte della città a terrore de’ macchinatori;
mentre gli altri congiurati salvaronsi colla fuga. Ma se i Guelfi non
erano soddisfatti; malcontenti pure erano i Ghibellini, perchè, sebbene
favoriti dal Moro, erano per altro stati non poco frenati nelle loro
strabocchevoli pretese.

Temendo adunque il Duca di Bari di perdere quando che fosse la propria
autorità, e desiderando di conservarla, andava in più modi facendosi
gagliardi amici, e rimovendo dal potere le persone che a sè avverse
sospettava, per sostituirvene altre che a lui devote fossero appunto
perchè tutta a lui dovessero la propria fortuna. Per ciò in quest’anno,
sotto varj pretesti, egli rimoveva i castellani di Milano, di Trezzo,
e di altri luoghi; per sostituirvi de’ suoi creati. Il castellano del
castello di Milano, Filippo Eustacchio, fu anche imprigionato, per
accusa di aver ordita una trama, che i più credettero supposta; e quel
castello fu poi affidato a Bernardino Curti famigliare e già stato
paggio del Duca di Bari, costituendolo prefetto, e creando capitano il
di lui fratello Giacomo. Innoltre in questo torno Lodovico stringeva
legami colla possente famiglia de’ Sanseverini, concedendo Bianca sua
figlia naturale in moglie a Galeazzo Sanseverino, giovane di spiriti
animosi e che in molte solenni giostre avea ottenuti i primi onori. In
quella famosa che i Veneziani diedero nel 1484 per festeggiare la pace
allora conseguita, egli con un suo fratello, figli del celebre Roberto
Sanseverino, aveano riportato il premio consistente in un drappo d’oro
e uno d’argento, ed aveano ricevuti non pochi onori da quel Senato.
Piacque a Lodovico così amicarsi i tre fratelli Sanseverini, perchè due
di essi, Galeazzo e il Conte di Caiazzo, aveano nome di buoni capitani;
il terzo, Fracasso, era chiaro per valore personale, tanto che chiamato
era il novello Achille. Il loro padre, è vero, da una bastarda della
casa Sanseverina era nato; ma allora poca differenza in Italia, per
testimonianza di Comines e come dimostrano mille fatti, faceasi fra i
figli naturali ed i legittimi.

Le nozze di Lodovico con Beatrice figlia di Ercole duca di Ferrara
ebbero luogo al principio del 1491. Le feste che si fecero in
quell’occasione furono, è vero, d’assai minori a quelle fatte per
le nozze del Duca di Milano; ma tuttavia annunziarono la potenza di
Lodovico, ed il suo grande credito presso il nipote. Con grandissimo
corteggio fu condotta a Milano la sposa; le si preparò nel Castello
un appartamento ricchissimamente addobbato; si costrusse una nuova
gran sala per di lei uso, la quale, dipinta da eccellenti pittori,
superiormente era rivestita di panno color di cielo con stelle
d’oro. Ad incontrare la principessa estense recavasi cavalcando fin
fuori della città la duchessa Isabella, che fermossi nella chiesa
di S. Eustorgio; e colla duchessa erano molte matrone e fanciulle
della più scelta milanese nobiltà, tutte adorne di sontuosi abiti,
e tutte pure a cavallo: giunta la sposa a S. Eustorgio, dopo le più
amichevoli accoglienze, fu condotta ad una lauta colazione: ad essa
venivano allora incontro, preceduti da gran corteo di persone a
cavallo, molti insigni personaggi; v’erano gli ambasciatori di varj
principi stranieri, e i legati delle città del ducato; fra gli oratori
napoletano e veneziano, e alcuni vescovi ed altri grandi, veniva il
Duca; e quindi Lodovico il Moro, che dopo aver ricevuto la sposa a
Pavia era volato a Milano per concertare questo solenne ingresso:
Lodovico era cinto di veste aurea, e stava in mezzo de’ fratelli
Sanseverini: venivano dipoi i due Senati, i magistrati civici, e
quindi una folla di cittadini accorsi a godere di quello spettacolo.
Quando questa numerosa e splendida comitiva fu giunta colà ove la
sposa si trovava, seguivano i vicendevoli saluti; di poi posti gli
ospiti alla destra de’ milanesi si avviò nella città, al suono di
trombe numerose. Alle porte della città incontraronsi i medici e i
giureconsulti di Milano, vestiti delle loro toghe vermiglie e scarlatte
e formanti una sola schiera: nella contrada degli Armaiuoli tutte le
botteghe si trovarono tappezzate di bellissime armature, rappresentanti
anche uomini coperti di ferro, qui a piedi, là a cavallo. Giunta nel
Castello poi, la sposa vi era accolta da Bona madre del Duca e dalle
di lui sorelle circondate da altre matrone e nobili donzelle. Nei
due dì seguenti furono alla sposa presentati varj regali dai primarj
personaggi dello stato. La cerimonia nuziale però ebbe luogo nella
cappella privata del principe, come che addobbata con pompa regale.

Ma altre feste seguivano: nella gran sala espressamente costrutta si
diede un trattenimento di ballo; e tre palchi ivi erano eretti, uno
coperto da padiglioni messi a oro ed argento, destinato pei principi;
un altro per mettervi in bella mostra i vasi e le argenterie stupende
di Lodovico; il terzo pei suonatori, ed era nel mezzo. I principi
sfoggiarono vesti oltre modo sontuose, e smaniglie e collane di gemme
di grandissimo prezzo: de’ loro ornamenti il minore era il drappo
d’oro. Le principesse poi aveano tutte abiti a foggia spagnola, cioè
alquanto aperti sul petto; cosa che prima d’allora non vedevasi in
Milano, per una riserva estrema che vi dominava: aveano un manto che
dal destro omero passava al lato sinistro; ed i capegli sparsi sulle
spalle, in trecce gravi di pietre preziose. I primati del ducato e le
loro mogli e figlie gareggiavano pure coi principi in isfoggio, e il
taglio degli abiti era eguale. Come furono assisi in luogo eminente
cinquantadue de’ principali personaggi d’ambo i sessi, vennero prima
rivestiti di auree toghe e creati cavalieri un legato del Monferrato e
un fanciullo figlio unico di Pier Francesco Visconti; e quindi si aprì
il ballo dalle duchesse; il cui abito con strascico solo permise una
danza grave e lenta, sebbene riuscisse assai dignitosa e graziosa: dopo
di che balli più vivaci ebbero luogo fra cittadini distinti d’ambo i
sessi mascherati, e fra mimi di professione vestiti di varj costumi,
quale alla francese, quale alla spagnola, quale alla egiziana, o alla
turca, e di quest’ultimo costume particolarmente: quel sollazzo fu
protratto fino a notte. Il dì seguente ancora si danzò; ma tutti aveano
mutato di abito, essendo usanza che i più distinti cittadini avessero
da poterne cambiare quattro o cinque. Dopo il ballo si assistette ad
alcune giostre, nelle quali mostrò sua bravura Galeazzo Sanseverino,
che ruppe più aste e scavalcò l’avversario Giacinto Simonetta.

Un altro giorno avea luogo poi uno spettacolo ancora più solenne;
che fu un torneamento fra varj campioni nobilissimi, alcuni de’
quali travestiti in nuove fogge e singolari. A quest’oggetto nella
spianata davanti alla fronte del Castello era stata alzata una
palizzata; con un palco ampissimo da una parte, da cui potessero i
primari cittadini godere lo spettacolo, e tutto coperto di panni a
più colori alla sforzesca, cioè bianchi, rossi, e celesti: un palco
separato era destinato per i principi e le più distinte donne. Era
trascorso il mezzo dì, e già il popolo accorso empiva la circonferenza
dello steccato, ed empìto era pure il palco destinato ai più scelti
cittadini; quando, giunti i principi, lo spettacolo ebbe cominciamento.
Entrava nello steccato pel primo Francesco Gonzaga, principe mantovano,
condotto dal Duca medesimo e da Lodovico; e con lui erano diciannove
cavalieri tutti con vesti di seta succinte ed eguali, e varii con
collane d’oro: quindici pedoni venivano con esso, col petto coperto
una metà di drappo d’argento, e l’altra di drappo di seta; e questi
erano destinati a servire all’uopo i cavalieri. Venne quindi Annibale
Bentivoglio, che pure fu dai principi nostri accompagnato, e che seco
conduceva tre compagni d’arme tutti splendenti d’oro e d’argento e con
bellissimi cimieri.

Dopo questi due distintissimi personaggi venivano altri minori, ma
pure nobilissimi: Gaspare Sanseverino, detto Fracasso per la sua
grande vigorìa, guidava un carro trionfale tratto da tre cavalli,
due rappresentanti due liocorni, il terzo un cervo: Galeazzo suo
fratello, genero di Lodovico, compariva dipoi, raffigurando un re
indiano tratto da mostri ed accompagnato da selvaggi; ed un araldo
lo annunciava, recitando un complimento diretto al Duca; mentre i
selvaggi suonavano fistule di nuova foggia. Altri vennero dopo, chi
vestito alla tedesca, chi alla turca, e chi in altre guise. In tutto i
combattenti furono cinquantasei; e nessuno di essi v’era che non avesse
almeno vesti seriche tessute con oro ed argento. Intanto le trombe
suonavano con grande clangore: ma poi si tacquero; ed incominciò il
combattimento, disposti in vari gruppi i combattenti. Giostrarono fra
loro prima Francesco Sforza e Pietro Bolognini; poi Fracasso e Andreino
Mirandolano; indi molti altri: finchè fu rimessa la continuazione del
gioco al dì vegnente.

Al dimane ancora giostrava Galeazzo Sanseverino; ed altri combatterono
dopo di lui, che ruppe ben dieci aste. Il combattimento venne quindi
sospeso; ma quelle prove di valore doveano riprendersi il dì dopo,
in cui si sarebbe deciso a chi spettasse il vanto e il premio della
vittoria.

Adunque nel terzo giorno tornavano a giostrare gli stessi principi;
e il Bentivoglio riportò nella mano una ferita, non abbastanza
difendendolo l’armi nelle quali era chiuso. Però, fra tutti, palese
apparve che per bravura distinguevasi Galeazzo Sanseverino, allora
elegantemente ornato di un serico sorcotto. Pertanto i giudici che
pronunziar doveano della vittoria, a lui attribuirono i primi onori;
e gli decretarono il miglior premio, che era un drappo scarlatto: un
altro simil premio fu poi diviso fra due altri nobili campioni: dopo di
che i principi fecero ritorno nel Castello, al suono delle trombe e de’
timpani.

Così terminarono le feste nuziali; nelle quali l’accordo fra il
Duca di Milano e Lodovico apparve perfetto, in cospetto di tutto il
mondo: sebbene essendo poco prima comparsa in cielo una cometa, molti
in que’ tempi superstiziosi pronosticassero disgustose vicende. La
gioja generale, ispirata da questi divertimenti, veniva poi anche
accresciuta dal mettere in luce che pochi dì dopo fece Isabella il suo
primogenito, che dovea succedere al padre nel ducato. Tutti esultarono
per così prospero avvenimento; tranne forse Lodovico, i cui pensieri
forse vagamente vagheggiavano il berretto ducale di Milano, e la cui
ambizione ora veniva spronata dalla giovine sua sposa, donna avida
di comandare. Tuttavia la concordia durò ancora per qualche tempo. Le
due spose erano non di rado divertite con spettacoli mimici, giostre,
tornei, balli, cacce nel giardino ampio del castello di Milano e
nell’altro ancor più vasto di quello di Pavia; e tutto sembrava
agli occhi del pubblico che passasse in ottima armonia. Però il non
pensar Lodovico a deporre la tutela, e l’alterezza di Beatrice d’Este
sua moglie, che andava crescendo quanto più Isabella mostrava di
offendersene, finirono per destare fra quelle donne inestinguibile il
fuoco d’una funesta discordia.

Infatti vivendo le due principesse nella medesima corte, ben presto
la loro segreta antipatia tramutossi in odio aperto. La moglie di
Lodovico, vedendo che in sostanza chi avea il potere e lo esercitava
era suo marito, cominciò a trattare la Duchessa di Milano nella guisa
medesima che il marito proprio trattava il giovine Duca, non qual
sovrana ma come pupilla; affettando anche di soperchiarla nel fasto
con che viveva e vestiva, e in quelle dimostrazioni d’onore con che
voleva essere ossequiata da tutti. Ultimamente, avendo avuto un figlio,
si vociferava che sarebbe fatto riconoscere come Conte di Pavia,
affinchè succedesse nel Ducato. La Duchessa, risentita, non tacque a
Beatrice, che in lei non volea riconoscere che una sua suddita; e che
una principessa della casa reale d’Aragona era ben altra cosa che la
figliuola di un duca di Ferrara. Dopo di che, piena di rancore, col
giovine marito si restrinse; colle lagrime e con pungenti motti cercò
di destarlo dal suo letargo, ed indurlo ad intimare a Lodovico, che
omai rinunziasse alla tutela; e come lo ebbe alquanto scosso, mandò un
suo cameriere a pregare il Moro, perchè con qualche sollecitudine si
recasse al di lei appartamento; ove ebbe luogo la scena seguente




Capo IV.

IL GIUSTO SDEGNO


In una sala del Castel Giovio la quale formava parte dell’appartamento
del giovinetto Duca, la duchessa Isabella riccamente vestita, e adorna
di una beltà altera; col volto commosso e pieno ancora di quella
tempesta che il recente contrasto coll’ambiziosa Beatrice d’Este avea
in lei destata; rugiadosi gli occhi lucenti di stille di pianto cui
lo sdegno frenava, e mostrando nel labbro e nella guancia fremente la
profonda indegnazione e il dispetto di cui era compresa; trovavasi
fra le braccia del duca Gian-Galeazzo: il quale, bello e nel fiore
dell’età, vestito di un elegante abito corto di seta con ricchi fregi
d’oro e pietre preziose, guardando la diletta moglie con aria piena di
bontà e benevolenza, procurava calmare gli spasimi che l’eccesso dello
sdegno avea destati nell’offesa giovinetta.

— Datti pace, Isabella, farò tutto quanto tu desideri; ma Lodovico
nostro zio è uomo degno, che operò sempre pel ben mio e dello stato;
e con lui vuolsi cautamente e amicamente procedere. Tutta Italia lo
onora per la sua saggezza; i più bei genj della nostra età s’accordano
a formarne l’elogio; Milano lo saluta suo nuovo fabbricatore: per
lui questo stato florido non paventa il confronto di qualsiasi altro
d’Italia; i principi Italiani cercano la nostra amicizia ed alleanza;
l’Imperatore, come che avverso perchè considera gli Sforza quali
usurpatori del ducato di cui loro non diede egli l’investitura, pure
sta in rispetto, e tace; e finalmente questa città è fatta vero
luminare d’Italia e d’Europa, per ricchezza, sapere, religione, e
gentilezza. Tu vedi adunque, o cara Isabella, che con quest’uomo
venerabile conviensi agire con rispetto, come la riconoscenza esige;
tu sai poi quanto egli sempre con noi usasse di ogni riguardo che ci
è dovuto: il carattere di sua moglie ti offese; ma egli non ne ha
colpa: io so di certa scienza, che più volte ne la biasimò del suo
sconveniente contegno: ma l’amore acceca; e d’altro canto, che può fare
il buon zio con quella altera! Sì, io voglio bene compiacerti; ma le
cose devono procedere pacatamente, e in modo che il Duca di Bari non
rimanga offeso. Io amo che non si usurpi il mio potere; ora, il vedo, è
omai tempo che le redini del governo mi sieno consegnate; ma qual mano
più degna di aiutarmi nel reggerle, del mio rispettabile e buon zio
Lodovico? nè sarebbe senza giusto rimprovero per me di ingratitudine,
se io colla durezza e la diffidenza rimeritassi quel grande personaggio
di tutto ciò ch’egli fece a pro dello stato durante la mia minorità!

Il Duca qui faceva una posa; quasi per dar tempo ad Isabella di
replicare, o convenire. Ella, tutta commossa, diè in un dirotto pianto:
il Duca la stringeva al petto, e baciava; indi riprendeva:

— Ma perchè nuovo pianto; perchè sì commossa? Non temere! non parlai
io secondo esige l’onore e il dovere? che ti affligge? perchè non ti
acqueti? di che dubiti, o sospetti? Su via, il tuo sguardo incredulo
chiude un mistero! favella!

— Ah tu sei troppo buono, sclamò Isabella, tu tutta non misuri la
tua situazione: tu ti credi signore, mentre languisci in una intera
schiavitù! Il Moro ti affascina: inganna te; come ingannò me, e tutto
il mondo: tu non arrivi a scandagliare la profondità del suo cuore!
sotto un manto di bontà, di magnanimità, di disinteresse, egli chiude
un’anima avida di potere, di fama, di ogni sorta di grandezza; fredda
sui mali altrui: il suo sorriso è glaciale, e fa sparire la vita de’
sentimenti veramente generosi di chi lo avvicina: egli ti stende
una mano, mentre stringe coll’altra lo scritto in cui nel capo ti
condanna! sotto l’aspetto della saggezza, asconde perfidia, inganni, e
tradimenti! oh di che non è capace l’ambizion sua? egli sacrificherà il
sangue, i sudditi, ed anche il suo dio e le speranze di una vita futura
in cui forse mal crede, al soglio: sì, io non m’inganno; egli mira al
soglio che tu possedi; e se, per occuparlo, converrà abbatterci, lo
farà!

— Quai terrori ti finge la tua immaginazione, Isabella, riprese
sorridendo il di lei debole e buono consorte! quanto la tua fantasia
è prodigiosamente attiva nel tormentarti! le chimere che tu crei non
sono smentite dai fatti, dal rispetto che sempre per me e te dimostrò
Lodovico?

— Ah, il cielo lo volesse, che chimere queste fossero! Ma tu ti
inganni, Gian-Galeazzo; i fatti, i fatti più eloquenti, stanno contro
il Moro: non dispose egli de’ castelli e della forza militare? Or che
varrà il nostro dritto, se per lui saranno le armi? Nè qui s’arrestò:
questo stesso castello non è egli in mano di un suo fidato; onde
alzati i ponti levatoi noi possiamo essere da un istante all’altro suoi
prigionieri, come lo fu già Bernabò Visconti di Gian-Galeazzo? E non
governa egli omai non più a modo di tuo tutore, ma come vero principe?
non si tolse anche (estremo di sfrontatezza e audacia!) in suo potere
il tesoro? e vôlte le milizie in suo potere, di suo arbitrio non esige
dai sudditi sussidj, dispone delle entrate, stringe trattati, comparte
le grazie; e tutto a lui obbidisce! Chi a te o a me si rivolge mai per
cosa alcuna? non è egli e la sfacciata sua moglie che sono corteggiati
come sovrani: e non ardisce ornai Beatrice anche nelle solenni comparse
usurparmi il posto d’onore che mi si compete? — Credimi, il male è
estremo; conviensi usare mezzi estremi! Forse Lodovico non ardirà
gittare del tutto la maschera, e noi potremo rialzare l’autorità
nostra; ma se ciò non accade, io non spero più che nell’armi di mio
padre: ed ancora la speranza è incerta; e più certa io vedo la rovina
tua, la mia, e quella de’ nostri figli!

— Lo sdegno ti rende bene eloquente, Isabella; e quasi mi spaventi! ma
Lodovico non è sì malvagio, credimi, come lo pingi. L’essermi io poco
occupato degli affari, fece che egli tutte a sè le redini dello stato
traesse: io non dubito però, e cento volte me lo disse, che condotte le
cose al miglior ordine, a me saranno da lui trasmesse; ed allora, dopo
le cure che egli spese per render lo stato florido, noi raccoglieremo
parte dell’onore che una saggia amministrazione rifletterà sul principe
che seppe secondare lo zelo di un ministro sì intelligente!

— In breve noi vedremo se ciò sia vero, sclamò Isabella: il cielo
voglia che mi ingannino i miei sospetti! Ora, poco può stare a giungere
Lodovico i sentiremo i suoi sentimenti! — E, dette tali parole, la
duchessa si svincolò dal consorte; si assise ad un bellissimo tavolino
ornato di scolture e fregi di avorio, sul quale erano alcuni fiori
in vasi d’argento eccellentemente lavorati e smaltati, con altri
ornamenti preziosi; ed appoggiando la faccia rorida di pianto ad una
mano gentile, che poteva essere invidiata da un Ebe, serbò il silenzio.
Gian-Galeazzo gittò un sospiro; si alzò; passeggiò per la camera; si
affacciò ad una finestra i cui vetri colorati erano aperti, e diè
un’occhiata mesta alle mura del castello che Isabella ora gli avea
dipinto come una splendida prigione; ed all’udire aprirsi una porta si
rivolse indietro.

— È qui il Duca di Bari, disse un paggio annunziandolo; debbo farlo
entrare?

— Entri! replicò Gian-Galeazzo: e corse incontro allo zio, con un
affetto in parte naturale in parte forzato, per abbracciarlo.




Capo V.

I RIMPROVERI


Appena che il Duca di Bari fu comparso, il nipote lo abbracciò, e
baciò in fronte. Egli poi ritirossi indietro; e Lodovico, fermo in
piedi innanzi al tavolino ove sedeva Isabella, ma ad alcuna distanza,
tutta spiegava la dignità della sua persona. Di statura maestosa, di
età matura, cinto di una veste lunga turchina con fregi d’oro e che
ben si addiceva al grave suo portamento; il suo volto pallido e un po’
oscuro non tradiva alcuno dei suoi pensieri, ed avrebbe annunziata una
perfetta calma se il fino indagatore non avesse nel fuoco di un occhio
ombreggiato da un grave sopracciglio veduto i segni di una profonda
simulazione. Col berretto in mano; col volto eretto; movendo uno
sguardo scrutatore rapidissimo sul nipote, e poi fissandolo con finta
benignità su Isabella; egli proferì queste parole, con un tuono in
apparenza di rispetto:

— L’Illustrissima Duchessa che ha da comandarmi?

E poi se ne stette in silenzio.

— Sedete, Duca di Bari, allora tosto rispose Gian-Galeazzo,
accennandogli una ricca sedia che era vicina a quella ancor più ricca
a braccioli nella quale era adagiata la giovine sua consorte; sedete, e
vi esporremo il tenue motivo per cui abbiamo dovuto incomodarvi. — Così
dicendo, e mentre il Moro accettava l’invito, il giovinetto duca, bello
per un’ingenua espressione di bontà, accostò alquanto un’altra sedia a
quella dello zio, ed anch’egli s’assise.

— Il motivo per cui abbiamo incomodato l’Eccellenza Vostra, è questo;
che voi probabilmente già indovinaste. Da qualche tempo la duchessa
Beatrice vostra consorte per un amore femminile di grandezze, che
io nel cuor mio vorrei volentieri perdonare quando non ostasse la
convenienza e il rispetto che si deve alla Illustrissima mia consorte;
la duchessa Beatrice, dico, affetta nelle occasioni solenni una
superiorità su Isabella che non le si compete; e che voi pure, mio
zio, avrete forse alcuna volta notato e biasimato. Il ciel mi guardi
dal volervi recare dispiacere alcuno, dopo le tante prove di affezione
e fedeltà che date mi avete; ma ora, trattandosi di cosa in apparenza
grave, io vi debbo pregare che, con quei modi blandi che la vostra
esperimentata prudenza vi saprà suggerire, ammoniate Sua Eccellenza
la degnissima vostra consorte; perchè le cose procedano per l’avanti
con più regolarità, ed a norma di quel cerimoniale che è stabilito
dall’uso e che si conviene al decoro del grado dell’Illustrissima
nostra consorte; a cui questa trascuranza reca dispiacere, nel che noi
sentiamo (e voi ne converrete) che ella non ha il torto.

— Illustrissima Duchessa, rispose pacatamente il Moro: se me[1] sia
permesso esternarvi un mio parere; io vi direi che, convenendo che il
motivo delle lagnanze vostre è giusto, mi pare però che de troppo ne
esageriate l’importanza. L’Illustrissimo Duca non ha ancora toccata
appieno l’età perfecta de venti anni; e deve quindi riconoscere la
nostra tutela. E noi, pronti a rinunziare al governo quando lui sarà
diventato maggiore, purchè il bene suo e dello stato lo consentano;
ora però siamo ancora costituiti governatore dello stato, e come tale
figuriamo sovente nel primo grado in quelle funzioni pubbliche a cui
Sua Signoria Illustrissima non interviene. Sua Eccellenza la duchessa
Beatrice, usa a stare al nostro fianco, ed a conseguire in tali casi i
primi onori, si è forse un po’ troppo dimenticata in qualche occasione
che l’Illustrissima Duchessa era presente: e di tale inavvertenza
noi la abbiamo infatti amorevolmente ammonita. Me se permetta però
el dirlo, Vostra Signoria Illustrissima, duchessa Isabella, con
troppo rigore ha trattato la nostra zovene consorte per un sì piccolo
mancamento; e ricordandole la superiorità del suo grado con asprezza,
ha cagionato un profondo dolore in Beatrice, i cui sensi leali non
dovrebbero essere posti in dubbio, nè di cui tanto ferita io averia
desiderata la sensibilità!

Una vampa di sdegno imporporò le guancie della fervida Isabella: essa
alzò gli occhi che fin allora avea tenuti bassi; e fissando uno sguardo
splendidissimo che indicava viva indignazione sul volto impassibile
del Duca di Bari, e ritraendo la persona quasi per una spinta segreta e
irresistibile di una indomabile antipatia, così prese a dirgli:

— Duca di Bari: si può abusare delle parole, ma non è comportabile
quando l’eccesso è spinto a tanto segno! Io, duchessa di Milano,
superata nello sfoggio, nelle pompe, nell’autorità, da Beatrice vostra
moglie mia suddita, tacqui e sopportai: ma offendendosi anche le vane
apparenze di una preminenza illusoria, sdegnandomi, sarò accusata poi
qual troppo rigida ed altera se muovo una lagnanza che già da tanto
tempo avrei dovuto farvi sentire! No, le cose sono spinte ad un punto
che più non ponno correre. Mio marito fra giorni esce di minore età;
conviene disporsi a cedergli il governo; deporre un’autorità che non
vi fu conferita che a tempo; ed intanto non violare quei confini che
sempre devono separare chi ha il comando di diritto da chi per dovere è
suddito e deve obbidire!

— Isabella, tu mi offendi così parlando al mio buon zio, la interruppe
il duca Gian-Galeazzo; calmati: la tua asprezza è fuor di luogo: non
dubitare, che il Duca di Bari è uom d’onore, e saprà sempre calcare
la strada che il dovere gli prescrive; come con tanta gloria la ha
percorsa fino al presente!

— Che potrei io replicare agli amari rimproveri de sua Signoria
Illustrissima, la duchessa Isabella! le ricorderò solamente, che
essendo noi costituiti nel grado di tutore dell’Illustrissimo di lei
consorte, non doveremmo essere tractati se non con quel rispetto che
se conviene alla nostra dignità: ma io voglio condonar tutto al foco
giovanile; e lascerò che l’Illustrissima Signoria sua sulle cose che me
disse ci pensi bene questa notte; e poi domani le daremo tutti quelli
rischiarimenti che potranno essere del caso.

— Che io ci pensi questa notte! E quante notti non vi ho io
pensato; quante notti non mi restarono per piangere l’umiliazione
e l’avvilimento a cui avete ridotta me, e quest’angelo, questo
innocente e sacrificato agnello che mi è consorte; nè solo le notti
sono testimonie delle mie lagrime; ma i lunghi giorni solitarj che
io passo in questo castello, ove solamente di puro titolo io sono la
sovrana! Quante volte, nello stringermi al petto il bambino che solo mi
consola, io non sospirai pensando che forse altra donna ne nutricava
un altro che l’avrebbe soperchiato, che occupato gli avrebbe quel
trono che a lui il vero diritto riserba! — E voi mi parlate di una
notte per riflettere! no, non è necessario! Duca di Bari, o voi siete
uomo d’onore, e dovete omai dimettervi dal governo...; o, mostratevi
più generoso, dichiarateci aperta guerra, innalzate il vessillo
dell’usurpazione; ma non abbatteteci colle armi del tradimento!

— Frénati, mia consorte, frénati; tu eccedi: sclamò il buon
Gian-Galeazzo, alzandosi dalla sua sedia e prendendo ad Isabella la
mano che ella levava in atto di esecrazione.

— Illustrissima Duchessa, voi dai rimproveri passate agli insulti! Voi
ve lagnate di mancare di un condegno corteggio in questa vostra corte:
ma chi non sa che avendovi noi assegnati diciotto mila ducati per
vostra provisione, somma bastante avuto riguardo allo stato di minorità
in cui vi trovate, voi ne spendeste in capo all’anno, una volta sette
mila, poi undici mila, di più; facendo debiti che noi non abbiamo
lasciato di pagare! E quanto al fasto della corte, se questo non giunge
alla profusione di Galeazzo Maria, non lascia però de essere conforme
che il grado richiede; essendovi ricca stalla, e cappella fornita di
cantori; essendo onorata dalle persone più distinte dell’Italia; ed
essendosi anche alzato un teatro per diletto vostro e di tutti, non
meno sontuoso di quello che decora Ferrara! Che se le cure del governo
ci circondano di gente a cui dobbiamo dar ordini e direzione, come è
nostro dovere; vi lamenterete voi, Illustrissima Duchessa, che sulle
nostre spalle sia il grave fardello dello stato?

— È di questo fardello che voi ora dovete alleggerirvi, replicò punta
e sempre più indignata con vivacità Isabella; ora il mio consorte è
maturo di senno per reggersi da sè; uomini distinti ne convengono: sul
passato si stenda un velo; i vostri segreti pensieri forse svelandosi
deturperebbero quella fama splendida che di voi s’aggira per l’Italia,
e che vi fa passare come uomo di singolare saviezza: tacciasi del
passato; ma a patto, che ora vi pieghiate a fare il dover vostro!

— L’Illustrissima Signoria Vostra la me offende colle sue parole.

— E voi mi offendete coi vostri fatti! Non dubiterò io di voi, vedendo
che a voi attiraste tutte le forze dello stato; che da voi dipende il
Consiglio di Stato, cui avete composto a vostro piacere; che da voi
sono tenute le fortezze, da voi presidiate e date a vostre creature;
che da voi è disposto del tesoro? — Che resta a noi, se non se il grido
impotente della disperazione!

— E se le cose fossero in questo stato, sarebbe egli prudente per voi,
Illustrissima Duchessa, far sentire questo grido! Tornate in senno,
giovinetta; e siate più saggia nel valutare i fatti di un uomo che si è
meritata la stima di tutti i principi d’Italia, ed anche d’oltremonti!

— Quest’uomo però ora aspira a calpestare i diritti del nipote; a farlo
credere un imbecille, per trar a sè il potere e perpetuarlo nella
propria casa! Si dice che al figlio che v’è nato pensiate persino a
dare il titolo di Conte di Pavia!

— Vostra Signoria eccede ne’ termini: el suo carattere el va facendosi
sempre più incomportabile: con questo suo tuono altero e imperioso,
ella ha indisposto omai tutti li suoi servitori: io sono l’ultimo
a stancarmi: ma chi potrebbe reggere; la pazienza di Job forse non
basterebbe a tanto; e la mia è grande, ma non credo che tanto oltre
arrivi quanto quella di Job!

— Moro, voi già assai potete nuocerci; voi ci avete omai rovinati:
forse voi ci volete morti: almeno non fateci morir di spasimi; siate un
ardito usurpatore come Gian-Galeazzo Visconti: vi mancheranno, per noi,
una prigione e un veleno?

— Se può offendere de più un uomo onorato e probo, replicò il Moro: con
tanto astio che voi me mostrate, come potrei io rinunziare alla tutela,
e tenermi securo della vita! Confessate, o Duchessa, che voi altro non
desiderate ora che la mia morte!

— Sarò più sincera e franca di voi: sì ben io veggo che in questo
istante solo la vostra morte potrebbe ristabilire i miei interessi, e
darmi trionfo! — Proferendo queste parole, Isabella mostra vasi agitata
dalla più violenta passione.

— Ah Isabella, Isabella! sclamò il giovine duca.

— Allora converrà che io me guardi molto bene, replicò il Moro;
e intanto ghe leverò el disturbo di mia presenza. — E ciò detto
assai commosso, ma frenandosi, partì. — Il Duca gli tenne dietro,
nell’intenzione di placare l’anima esacerbata dello zio.




Capo VI.

LA LETTERA SECRETA


Non appena il Duca di Bari fu partito che la duchessa Isabella diede in
un grande scoppio di pianto; e quell’anima fiera trovò alcun sollievo
alle sue pene in uno sfogo per essa inusato; appunto come il torrente,
cruccioso se l’argine lo ritiene, più mite e placido diventa allorchè
rompe le dighe e tutte allaga le vicine campagne. Immersa nelle lagrime
sue abbondanti ella stette per alcun tempo; e la debolezza feminile
trionfava della di lei altera natura: però non andò molto che si
riscosse; dell’usato fuoco rianimò lo sguardo; e tergendosi gli occhi
ancora pregni del liquido lucente che velati gli avea, e frenando le
lagrime pronte a sgorgare un’altra volta, tutta concitata il bel seno
da un alito affannoso, disse a sè stessa: — Che vale il pianto, quando
operar conviene! — e recatasi ad un tavolo ove erano, con un calamaio
di argento dorato e riccamente intagliato, parecchi fogli di una carta
azzurra profumata, scrisse al padre questa lettera; che divenne famosa,
e che fu riferita da varj storici, e particolarmente dal Corio. Allora
la lingua colta in Italia era ancora la latina; ed in latino scrisse
Isabella, squisitamente educata dalla propria madre che nelle lettere
era assai versata: noi però, sapendo che tal lingua non è ora più tanto
comunemente intesa, la daremo ai nostri lettori volta nell’idioma
volgare; procurando però, più che ne sia fattibile, di conservare
quello stile concitato nel quale essa fu dalla infelice donna che la
scrisse concepita.

«Già molti anni sono, o Padre, che me univi a Gian-Galeazzo, il quale
giunto che fosse ad età virile dovea reggere i propri stati, nel modo
stesso che e Galeazzo padre di lui, e l’avo Francesco, ed i proavi
Visconti, un tempo fatto aveano. Or egli è già uomo e padre, ma di sè
appena può disporre; ed a gran stento, e a forza di preghiere solo,
da Lodovico e da’ suoi ministri ottiene ciò che è necessario pel
decoroso suo sostentamento. Tutto è da Lodovico amministrato a suo
grado; ei tratta la pace e la guerra, sanziona le leggi, concede i
diplomi e le immunità, le imposte ed i sussidj impone, le suppliche
spedisce, raccoglie il danaro; tutto è fatto a’ suoi cenni; e noi di
ogni appoggio privi, delle ricchezze spogliati, come privati viviamo;
nè Gian-Galeazzo, bensì Lodovico, sembra dello stato il sovrano:
il qual Lodovico diede egli castellani alle rôcche, a sè legò la
forza militare, ampliò i magistrati; e tutte le funzioni di principe
adempiendo, di vero duca compie gli ufficj; e avendo testè dalla moglie
avuto un figlio, è fama generale voglia farlo Conte di Pavia affinchè
nel principato succeda; e alla puerpera tutti gli onori di principessa
resi furono: mentre noi siamo trascurati, insieme coi nostri figli, nè
senza pericolo sono i nostri giorni in podestà di lui; che per insidie
può spogliarci di questa vita che a lui è grave, benchè già quasi
vedova mi vegga, e desolata e d’ogni soccorso priva. E sì che non manca
a noi nè ardire, nè ingegno, nè l’amor de’ popoli, nè la compassione
loro; mentre egli, che per sete d’oro li aggrava, è odiato e maledetto:
ma le nostre forze sono inferiori, e cedere ne conviene, e duopo
è soffrire ogni sorta di avvilimento; non essendo a me neppur dato
di confidar ne’ nostri servi, che da lui dati ci sono ed a lui sono
fedeli. Or se paterna compassione ti move; se l’amore per me, se le
mie lagrime ponno piegarti; se magnanimità è in te, col regal sangue;
togli la figlia tua ai mali del servaggio, alle contumelie che soffre;
e rendile il trono, a lei con inganno rapito. Che se di me poi pensiero
alcuno non ti prende, gioverammi piuttosto di propria mano cadere, che
sostener il giogo altrui; chè nel mio stato tollerare una emula nel
dominio non è a me per ogni verso cosa comportabile.»

Scritta questa lettera, la giovine duchessa parve più sollevata dalle
sue pene acerbe: cessava il suo affanno, scomparivano le lagrime. —
Ora converrà trovar mezzo sicuro per mandarla al suo destino. — Ma a
chi fidarmi? — Di tante persone di cui Lodovico mi cinse, quale potrà
moversi a pietà di me, tanto che con proprio pericolo si pieghi a
giovarmi in questa circostanza? Tra coloro che per ossequio mi visitano
chi potrò io credere a me fedele? — Ma poco sta la donna a trovar
una strada per uscire da’ suoi imbarazzi: un istinto di accortezza,
continuamente fedele, la ispira: ella talora non pensa, non ragiona;
ma risolve come se preseduto avesse alla sua decisione la meditazione
più sagace! È a questo istinto che essa deve quell’impero che sì spesso
esercita su di un sesso per tanti altri versi a lei superiore.

Fra le sue ancelle, Isabella una ne avea che a se affezionatissima
riputava, e non a torto, e stimava in tutto fedele e devota alla
propria persona. Sebbene dal Moro, come tante altre, anch’essa fosse
stata scelta, le pene morali di Isabella aveano nella giovinetta
risvegliate le più dolci simpatie. Carolina era il suo nome: piccola
era la sua statura; ma ella era veramente una piccola perfezione: una
taglia snella e gentile, una testa da Psiche, due occhi tra il nero e
l’azzurro notanti in un fluido brillante e tagliati a forma di mandorla
respiravano la dolcezza e i più soavi sentimenti; bionde ciocche di
capegli aggiungevano vezzo a un viso già bello, siccome ricca cornice
dorata accresce l’effetto ad un quadro da maestra mano dipinto: il suo
abito era d’ordinario semplice, di una stoffa di seta, ma elegante;
una croce sul petto raccomandata ad una fila di bei coralli, e due
anelli nelle orecchie, gentili quanto tutta la persona di questa
vaga angioletta, erano i soli ornamenti abituali di quella simpatica
creatura che era ad un tempo la cameriera più zelante e l’unica
confidente di Isabella.

Isabella sonò due volte l’argenteo campanello vagamente intagliato che
stava fra altri minuti oggetti di un lusso regale sul suo tavolino; e
quasi nel momento stesso la leggera Carolina comparve, per ricevere
i suoi ordini. Un’occhiata sola bastò alla intelligente fanciulla,
per indovinare che una gran tempesta agitato aveva il cuore della
sua padrona diletta. Ella però non aprì labbro. Isabella la fissò con
occhio scrutatore. — Carolina, le disse; più volte tu mi protestasti
di amarmi, di non essere tale da venir confusa con tante mie ancelle
mercenarie, che stanno intorno a me pronte piuttosto a spiare la mia
condotta che a prestarsi in mio servizio e all’uopo giovarmi: posso io
crederti sincera veramente; confidare, ed appoggiarmi a te in una mia
necessità?

— Ah, Illustrissima mia Signora! Io mi credea bene, dopo tante carezze
che m’avete compartite, di non meritarmi questo vostro dubbio, che
profondamente mi trafigge. Comandatemi pure ogni cosa che onesta sia;
e vedrete, coll’effetto, se io non vi amo, se per voi non sia pronta a
sagrificare anche me stessa!

— Mia cara, io ti credo, replicò Isabella; ed una sua mano corse ad
accarezzare il mento gentile della sua prediletta cameriera. — Or bene,
dimmi, mio angelo, hai tu un amante?

La povera giovinetta arrossì: rimase alquanto confusa: esitò a
rispondere.

— No, mia cara, non arrossire! Non disdice alla tua età, a’ tuoi
vezzi, l’essere amata; e forse più d’uno spierà in secreto il tempo di
dichiararsi tuo adoratore: oh, con qual piacere poi io stessa presederò
alle tue nozze! Ma ora ciò m’importa sapere, Carolina: sei tu amata?
hai tu un giovine che, adorandoti, ti possa servire in un bisogno
con fedeltà? Io ho una lettera pel padre mio; a lui solo la potrei
affidare!

— Mia Illustre Signora, allora prese a dire l’amabile Carolina, con
una voce che ricordava assai quella melodiosa del flauto: io me ne
viveva ancora tranquilla, e se non intatta almeno non agitata dagli
strali dell’amore, quando un avvenimento sono pochi mesi cambiò la
condizione di mia esistenza. Era il carnevale; e quella stagione lieta
che avvicina, con danze e giochi, la gioventù dei due sessi diversi,
agitava leggermente il mio cuore come quello di tutte le altre del
nostro sesso; quand’io mi accôrsi che un giovine cavaliere compiacevasi
di accostarmisi e trattenersi meco particolarmente. Era questi Gaspare
Visconti, consigliere ducale, le cui rime graziose circolano fra i
crocchi più scelti della città; e che ebbe già in moglie una figlia
dell’infelice Simonetta, la quale però poco stette a raggiungere in
cielo lo sventurato genitore. Egli mi stancò con mille assiduità tutte
le volte che mi vide; ed ora non cessa di spiare ogni occasione per
trovarsi meco e favellarmi.

— Egli è un cavaliere assai pregevole, Carolina! Ma ti dichiarò egli
apertamente il suo affetto?

— Un giorno che molte donne e fanciulle con me erano adunate; e
trattenevamoci in piacevoli ed onesti discorsi con alcuni giovani,
fra i quali per ispirito e gentilezza il Visconti assai distinguevasi;
disse Gaspare maliziosamente, che le donne erano d’un animo più crudo
che le serpi, poichè non uccidevano col loro veleno tostamente ma la
vita lentamente de’ loro adoratori struggevano. — Orsù, replicò alcuna,
voi siete ben innamorato, o Gaspare; e ben severa esser deve colei che
nelle sue reti vi stringe, perchè teniate di questi propositi? — Ben
v’apponete, madonna, egli rispose: ed oh foss’io per natura meno pronto
ad accendermi per chi il cielo mi viene mostrando come mia stella: ma
già io lo dissi, e il scrissi,

    «Amore è in me come il natare al pesce
    E sì come agli uccelli il suo volato!»

— Ippolita, mia compagna, allora gridò: — E chi è costei che, tanto
avendovi il cuore acceso, poi col suo rigore indebito vi tormenta ed
uccide? — Chi è chi è? molte altre sclamarono. — Signore mie, rispose
il giovine, non mai io vi paleserò quel nome purissimo che di proferire
non son degno: e in questo dire uno sguardo rapido e loquace egli mi
gittò, che alquanto mi fe’ arrossire. — Però, soggiunse un istante
dopo, io vi mostrerò le sue fattezze angeliche, se ciò vi piace, per
non sembrare con voi scortese: e, così dicendo, si trasse dal petto un
piccolo ritratto, che andò mostrando alle mie compagne tutte, senza che
alcuna ne indovinasse il sembiante: chè a caso quella vezzosa miniatura
comperato egli avea, come poi mi disse. Ma allorchè fu a me davanti,
egli volse destramente il ritratto, e mi presentò il suo rovescio,
che era un pulito specchio d’argento; ed io, mirandovi me stessa, mi
vergognai: egli, dopo una tale non più equivoca dichiarazione, continuò
a simulare; e riponendo il piccolo quadro, proseguì a parlare dell’amor
suo, dichiarando che fervidissimo era, e che altro non desiderava
fuor che l’occasione di poter provare alla sua bella che da altri un
tale affetto giammai essa non avrebbe potuto conseguire. — Dopo questa
scena, tre altre volte ei mi vide; mi parlò di nodi eterni, se io vi
avessi acconsentito; ed ultimamente mi fece pervenire un suo amoroso
sonetto.

— Tu l’hai certamente indosso, mia cara; tu ti copri di rossore; io ho
indovinato! Via me lo mostra!

Eccolo, replicò ingenuamente Carolina; traendosi un foglio candidissimo
dal seno. — Isabella lo prese, e lo lesse.[2]

    Specchio nel qual la mia donna mirando,
      Conobbe la cagion che il cor mi opprime,
      E vide il dolce sguardo che m’imprime
      La voglia dove ognor mi struggo amando:
    Specchio che discopristi, allora quando
      Mi fu men duro l’idol mio sublime,
      Con nova arguzia le amorose lime
      Che l’alma mi consuman desiando;
    Perchè non ritenesti in te l’effigie
      Che sola è Sol splendente agli occhi miei,
      O delle luci sue qualche vestigie?
    Chè col pensier, che or giace in mille omei
      E sì ritrova in le più basse stigie,
      Beatissimo in ciel mi troverei!

Io vi confesso, amo il Visconti; ma essendomi egli per condizione
d’assai superiore, temo che il suo amore mal possa essere per me
costante; e tardo ad acconsentire a diventar sua!

— Mio angelo, sclamò Isabella, quanto sei buona e saggia! — Ma io non
ho altro mezzo; Visconti è uom d’onore, lo conosco; nè ama il Moro,
che gli spense il suocero: lui incarica, in nome dell’amor che ti
porta, di far per mezzo sicuro pervenir questa mia lettera al Duca di
Calabria mio padre. — Se il tempo verrà (come può essere in breve) che
io sia felice, Carolina, io ti innalzerò a tal grado, che non avrai più
a dubitare di non essere degna del gentile e nobile tuo adoratore! —
E, in così dire, porse alla ancella favorita la sua lettera: Carolina
arrossì un’altra volta; si terse una lagrima di commozione, e baciando
la mano della sua signora che l’andava accarezzando, fatto un leggiero
inchino si ritirò.

Isabella rimasta sola gittò un sospiro. — Ah, il cielo in mezzo a’
rigori suoi sempre alcun raggio ci serba di sua benevolenza! Fra i
patimenti angosciosi del mio animo, io non posso al tutto chiamarmi
infelice, avendo figli che dolcemente le mie viscere commovono, un
consorte adorabile, ed una sì ingenua e sincera amica!

Un momento dopo ricomparve il Duca. — Egli non fece rimproveri alla
diletta sua sposa. — Riuscii a placare Lodovico, diss’egli: mia cara,
se m’ami, frena con lui il tuo sdegno: credimi egli è assai migliore
che tu non lo stimi.

Isabella, valutando il contegno generoso verso di lei del debole suo
marito, nulla replicò: ma slanciossi fra le sue braccia, e vi stette
singhiozzando per qualche tempo.




Capo VII.

IL MAL CONSIGLIO


Intanto Lodovico il Moro, dopo essersi diviso dal nipote; al quale fece
pienamente comprendere la sconvenevolezza della condotta della duchessa
Isabella, e come tutto quello che fin allora da lui si era fatto era
stato operato con viste leali e generose; di che Gian-Galeazzo parve
pienamente persuaso: dopo ciò, dico, egli passò nell’appartamento
proprio posto, come il lettore sa, nel castello medesimo, e non molto
discosto da quello del duca di Milano; e quivi, fatto un cenno leggero
alla moglie Beatrice che trovò in colloquio col Maestro generale della
corte, con essa passò a restringersi in una appartata e segreta stanza.

— Beatrice, diss’egli in un tuono alquanto grave ma non privo di
benevolenza; col vostro contegno poco prudente voi ne avete posto in un
gravissimo imbarazzo!

La donna a cui parlava, e che gli era moglie, trovavasi allora nel
più bel fiore dell’età; altera ed ambiziosa, di persona dignitosa,
di lineamenti belli sì ma maschi, distinguevasi per un aria grave
e imperiosa. Vestiva principescamente; il suo sguardo respirava il
comando; il sorriso non atteggiava il suo labbro; ma appariva però in
esso una specie di giovialità di condiscendenza. Tale era questa donna,
che non poco impero seppe esercitare sul marito stesso; il quale tanto
sapea raggirar gli altri. Mancava a Lodovico il Moro l’ardimento; ed
era Beatrice che in questa parte sempre veniva in suo soccorso. Al
rimprovero del marito, ella crucciò le ciglia, e rispose: — Or che
avvenne? qual mistero chiudono le vostre parole?

— Io fui insultato dalla Duchessa: essa si lagnò palesemente meco del
potere che mi avvoco, della reggenza che non dimetto, degli sprezzi che
da voi riceve, dell’autorità che voi ve assumete, degli onori che le
usurpate. Essa sembra decisa a rompere meco; e se non fosse che il Duca
di me continua a fidarsi, io temerei l’eccesso del suo risentimento.
I cittadini sono sempre affezionati ad un signore che se rappresentò
loro come di eccellente carattere e che veramente è tale, se non se
faccia caso della sua poca capacità per li affari: odierebbero me,
se supponessero volessi usurpare lo stato a un giovine inocente; e
già sapete lo sparlare che si fece, quando per esperimentarli facemmo
correr voce che el nostro fiolo stato sarebbe creato Conte di Pavia.
Tutto questo, vi confesso che me imbarazza non poco; e conviene
assolutamente che voi cediate alquanto, e rinunziate a una parte degli
onori che vi si rendono a favore di quella giovine piena di ardimento
di Isabella, che veramente col suo fuoco la me spaventa; e la pare la
voglia tirare la mia casa in precipizio!

— Lodovico, ecco la vostra saggezza vinta dalla vostra pusillanimità!
— E dimenticate in questo momento che le fortezze sono in vostre mani,
che da voi dipendono i soldati, che in podestà vostra è il tesoro,
che i membri del Consiglio di Stato sono vostre creature; e che molti
principi d’Italia, all’uopo, sembrano disposti a favorire la vostra
causa, del qual numero non solo è mio padre, ma, come sembra, anche il
Marchese di Mantova, e i Veneziani, e probabilmente l’Imperatore che
non volle riconoscere Gian-Galeazzo perchè discendente da Francesco
vostro padre il quale invase il ducato senza riportare il suo consenso
e ricevere la sua investitura!

— Sì, voi dite bene: ma se se facesse una pubblicità, tutto questo
non so come l’andrebbe a finire. I soldati son buoni, ma i populi
sono ancora miglior sostegno; e noi siamo stati nella necessità di
aggravarli per far fronte ai bisogni dello stato e per adunar tesoro,
gran movente per effectuare le rivoluzioni: questo non è il momento,
credetemi, de tentar novità; e intanto nuocer ne potrebbe non poco
Isabella col suo odio a morte.

— Col suo odio a morte! spiegatevi: da che desumete che spinga a tanto
gli sdegni suoi l’altera aragonese!

— L’è subito detto: ella stessa l’ha avuto el coraggio de dirme netto,
che solo la mia morte in questo momento le darebbe certo trionfo!

— La vostra morte! Ebbene, con tale parola, ella ha pronunziata la sua
condanna. Chi vi potrà ora biasimare, se per salvar la vostra vita,
quella della consorte vostra, di vostro figlio, voi v’appiglierete a
qualsiasi partito? Moderato non sembrerà, in questo caso, quello stesso
dell’usurpazione? Che è lo stato a petto della vita! moderato voi
sarete togliendo a Gian-Galeazzo la sovranità, quando, se ei la serba,
pericola la vostra vita! I popoli, che ciò sapranno, vi compatiranno.
D’altronde, non usurpò lo stato colla forza e col tradimento Francesco
Sforza, e poi fu amato dai cittadini! Tutti per saggio vi conoscono;
voi v’impadronite dello stato e diminuite le imposte, ed eccovi un dio
per la nazione! — Lodovico, noi dobbiamo rallegrarci della imprudenza
di Isabella!

— Ma ella la potrà mettere ne’ suoi interessi el padre, e l’avo: una
guerra me disturberebbe!

— Invigiliamo, per ora, che nessuno ad essa si accosti che non sia
de’ nostri: poniamoci in ordine per resistere: il Re de’ Romani
Massimiliano è sempre in bisogno di danaro; amichiamocelo col
sovvenirlo.

— Un altro pensiero m’è venuto in testa più volte, ed è che in tal caso
noi potremo impacciare el Re di Napoli col movergli contro le armi del
Re di Francia. Sapete che la casa reale di Francia ha delle pretese al
trono di Napoli.

— All’uopo anche questo si potrà fare: ma con cautela! Sapete i diritti
che vanta la casa d’Orleans sul milanese, per le ragioni di Valentina
Visconti: il duca d’Orleans potrebbe diventar re di Francia; e,
occupato Napoli, potrebbe tentarlo il milanese.

— In ogni caso anche a questo se penserà. — Ah sì, vedo bene che
converrà andar cauti: ma conviene operare! Quella serpe di Duchessa
la mi spaventa! Se aveste veduto che fuoco, che sdegno: come fremendo
la mi minacciava ancora più cogli occhi che colle amare parole,
colle minacce mortali! — Ah, Beatrice, un tal entusiasmo nell’odio
fa grande effecto! Io tremo, io tremo: i miei passi verso l’impero,
da te eccitati, furono troppo precipitosi: io ora ho speranze; ma
certezza nessuna! Anche Simonetta era forte; ma perdette la testa sul
rivellino di Pavia: anche Bona avea armi e tesoro, ma le perdette
successivamente, e le si strappò il potere fuor di mano! Un uomo
di me più ardito; l’insorgere del populo a favor del Duca, mosso
dall’eloquenza di quella femmina ardente, potrebbero rovinarci tutti.
Che cosa è vostro padre, Duca d’Este, a petto del Re di Napoli! Il
favor di Massimiliano è incerto; la Francia non è in grado di moversi
sull’istante... Ah, Beatrice, questo è un punto tremendo di crisi... Se
il temporale ruggisse, che si farebbe!

— La morte non ci potrebbe aiutare allora? manca forse un veleno!..

— Come un veleno! Vorreste che me avvelenassi mi, voi, e nostro fiolo,
per non soccombere nella lotta!

— E se voi non volete morire, converrà allora spegnere il nipote:
in tal caso i suoi figli rimarranno sotto la vostra tutela per lungo
tempo; e voi avrete il campo di consolidare il vostro potere!

— Ah, Beatrice, queste cose non sono de quelle da tractarsi sui due
piè! il timor di Dio... e poi il pericolo di una tal azione... che
indisporrebbe gli animi contro de noi!...

— Quanto al timor di Dio, io vi osservo, che l’uccidere per non essere
uccisi è di diritto naturale (questa donna obbliava che ciò è solo
allorchè la morte nostra certa sarebbe e immeritata)... In secondo
luogo, e quanto alle apparenze, un lento veleno le salverebbe: tutti
sanno che voluttuoso è il Duca; e lieve ci sarebbe far credere, che,
snervato dai piaceri, egli spirasse di languore e consunzione!

— Questi sono mezzi cattivi, Beatrice; questi son mezzi estremi!...
Ora conviene che, per salvar le apparenze, me porti un poco al circolo
solito de’ nostri letterati e artisti che se adunano nella sala a
terreno.

Egli vi si recò infatti. Stavano adunati, come era uso in varj dì
della settimana, pressochè tutti i dotti e gli artisti che da Lodovico
ricevevano o stipendi o favori. Il Duca di Bari fra loro mostravasi
piuttosto come un padre fra i figli o un amico di grado distinto
fra gli amici, che non come governatore e padrone. Il suo umore era
sempre il medesimo, era una gravità piena di dolcezza. Egli questi
incoraggiava nelle sue opere, quegli consigliava, l’altro eccitava:
spesso li consultava su varj oggetti tendenti ad accrescere lustro alla
città, decoro ai cittadini. Talvolta in gravi discorsi si passavano le
poche ore che durava il dotto congresso: talora il sollazzo prendeva
il luogo della scienza, e i belli spiriti reciprocamente eccitandosi,
come selce che dà scintille, brillavano di una luce istantanea ma
assai viva. Alcuna volta la musica avea la prima parte, e i cantori
della cappella di corte soavemente faceano eccheggiar le vôlte de’
loro melodiosi concenti. Talora, quando l’estro era forte, vedevansi
il da Vinci, il Bramante, ed altri poeti di quel tempo, recitare
animati carmi all’improvviso, di quel fuoco improntati che tanto
possente rende l’immaginazione, e che raddoppia l’effetto de’ suoi
parti coll’ispirare all’oratore che li declama un’enfasi sì gagliarda
che gran parte forma di quella stessa poesia! — Or bene, Lodovico, in
questo giorno sì terribile in cui l’anima sua era tanto conturbata, in
cui timore l’agitava per la vita propria e di quanto al mondo gli era
più caro, la moglie e il figlio; egli che paventava troncati i suoi
disegni ambiziosi, forse a lui più cari della vita stessa di sè, della
moglie e del figlio; quest’anima nell’interno straziata e bollente,
non corrugò per nulla la sua fronte grave, non tradì l’abituale suo
sorriso, non commosse la sua voce. Tanto è vero ciò che lasciò scritto
di lui il Corio suo cameriere, che tanto bene lo conosceva: «In lui si
dimostrava una tale maestà che pareva precedesse alle altre; modesto
nel parlare, dissimulava le cose presenti, aspettava le occasioni al
vendicarsi, mai non era superato da collera quantunque ancora alla sua
presenza ricevesse dispiacere; ogni cosa dimostrava egualmente udire,
e quantunque a lui fosse stata cosa deterrima e dispiacevole nondimeno
dissimulava essere ingiuriato.»




Capo VIII.

PERICOLI E RAGGIRO


La lettera di Isabella andò al suo destino: Gaspare Visconti, che
sebbene fosse consigliere ducale in suo cuore odiava non poco il Moro
il quale avea contribuito alla morte del Simonetta suo suocero, la
consegnò ad un altro individuo pure a Lodovico aversissimo, perchè la
trasmettesse al duca di Calabria. Era questi un vecchio Ebreo che il
Visconti conosceva a cagione di una bellissima sua figlia, ch’egli,
facile a recar omaggi al bel sesso, ammirò ed amò per qualche tempo,
cioè finchè la conoscenza di Carolina non ebbe dal suo cuore dissipata
quella incipiente infelice passione, quell’amore che nasceva senza
speranza; giacchè virtuosissima era l’ebrea, e di nozze non era molte a
sperare, perchè troppo ella amava il padre, troppo tenace delle proprie
opinioni era, per abbandonare di leggeri la religione antica de’ suoi
avi.

Or Isacco, il quale, come che assiduo nel traffico, avido ed alquanto
avaro (doti in generale della sua nazione), era un buon diavolo che
all’uopo sapea privarsi di una dozzina di fiorini per sollevare un
galantuomo di sua nazione ed anche un cristiano se gli era amico; in
questi giorni stava maledicendo il Moro a tutto potere, perchè costui,
non contento degli appoggi terrestri per montare al soglio, amando
interessarvi (come ei credeva) anche la divinità, ordinato avea che
rigorosamente si eseguisse un suo decreto già prima emesso, col quale
scacciavansi da’ suoi stati tutti gli ebrei e cattivi cristiani, loro
non permettendo più d’allor in avanti se non se di passarvi celeremente
ed al più di farvi una brevissima dimora. L’intolleranza funestò
l’Italia per molto tempo, cresciuta nel secolo XIII, e d’allora in
poi più o meno mantenutasi da tutti i governi italiani e da molti
stranieri fino sul finire del XVIII, e più oltre. E in un tempo in cui
i veleni erano usati alla corte di varii cattivi principi d’Italia; in
cui guerre senza fine morale; in cui estesa corruzione; in cui la vera
moralità era spesso soffocata dai pregiudizi popolari, e da quelli di
una religione superstiziosa; per colmo de’ mali si credette espiare
molte colpe col perseguitare i non credenti, volgendo la dottrina
del Cristo, che fondasi sull’amore dell’umanità, in codice di odio e
distruzione!

Non v’è ape che offesa non usi del suo veleno. Isacco appena gli si
parlò della misteriosa incumbenza, che con piacere se ne incaricò:
egli dovea passare a stabilirsi a Roma; di là, con mezzo sicuro ed
espresso, avrebbe trasmessa la lettera affidatagli al personaggio
eminente a cui era diretta. — Oh, potesse questa far cadere una pioggia
di carboni ardenti sul capo dell’iniquo Duca di Bari; una pioggia di
fuoco come erasi già rovesciata su Sodoma e Gomorra! potesse aver la
virtù di fargli sotto i piè spalancare la terra, per divorar lui, sua
moglie, e suo figlio, come già furono inghiottiti gli scellerati Coro,
Datan ed Abiron! — Isacco non stette molto a partire colla diletta
sua figlia, Ester; e questa innocente creatura cogli occhi pieni di
lagrime sdegnose lasciò una terra ingrata cui abbellita avea colle sue
virtù e colle celesti sue attrattive: — Oh non avremo noi dunque pace,
perchè la religione nostra è la madre della loro, diceva l’infelice:
quand’è mai che si vide la figlia dannare ad esiglio la propria madre!
Forse che il dio di Mosè non è ancora loro dio! Ma sia fatta la sua
misteriosa volontà: soffriamo finchè non giunga il messia a liberarci
dalle nostre catene; soffriamo finchè l’anima nostra non salga ad
abitare le brillanti stelle! — Addio città che io amava come patria,
scordandomi Gerusalemme: addio, cielo ridente di Lombardia, campi
fecondi, popolo dolce ed amoroso! Satána che vi regge tolse a noi la
pace, e non andrà molto (l’opere sue esser diverse da sè non ponno) che
a voi pure la toglierà; e fra il pianto desidererete, come me, che su
lui si aggravi la vendicatrice mano del signore! — Così lasciavano la
diletta terra fatta lor nido queste vittime dell’intolleranza: sperando
recar seco il seme di una terribile vendetta; nel che veramente non
andavano errati.

Giunto Isacco a Roma, spedì tosto per espresso la lettera affidatagli
al Duca di Calabria. Tutto lo sdegno antico contro di Lodovico il
Moro, nel quale già prima avea sospettati disegni avversi al suo
genero, avvampò nel petto suo irascibile alla lettura delle concitate
espressioni della diletta sua figlia. Egli cercò far passare l’ira
sua nel re di Napoli Ferdinando, suo padre; ma questi, più freddo
calcolatore, non adottò i consigli estremi del figlio, e deliberò usare
i mezzi più miti de’ negoziati, anzi che quello da Alfonso suggerito
delle armi. Lodovico Duca di Bari non tardò ad essere informato che una
lettera di Isabella contro di lui era pervenuta al Duca di Calabria;
e ordinò, che sorvegliata fosse rigorosissimamente Isabella, affinchè
nuovi messi non potesse al padre inviare per modo alcuno, e venissero
questi trattenuti; mentre per scolparsi presso il Re, che allora si
era anche collegato col papa, delle imputategli colpe, fece scrivere
a Gian-Jacopo Trivulzio, riputato capitano ed accorto diplomatico che
serviva il Re di ordine del Moro o per meglio dire del Duca di Milano,
fece scrivere, dico, da un suo cancelliere la lettera seguente; che
può vedersi nel barbaro italiano usato di que’ tempi in Milano, fra i
documenti inediti che illustrano il libro V della storia del Trivulzio
compilata dal diligente storico Carlo Rosmini.

«Ho fatto vedere all’Ill.mo sig. Lodovico quello che avete scritto per
attestargli la buona disposizione della maestà del Re e dell’Ill.mo
sig. Duca verso la Signoria sua; il che gli riuscì gratissimo, dicendo
parergli di doverlo credere facilmente, perchè così richiede ogni
ragione, avendo la Signoria sua fatto a beneficio loro quello che ha
fatto. Poi soggiunse, che, dicendo voi che la Signoria sua vi deve
credere in questo, sembragli che voi pure dobbiate credere a lui quello
che dirà; e quindi cominciò a osservare, che non solo in Italia ma
anche fuori era divulgato che per l’accordo della Maestà Reale e del
papa dovea essere egli levato dal governo di questo stato; e che delle
parole fatte in Francia circa questo ne era ben certificato, mentre poi
per Roma altro non dicevasi ed eravi anche stato chi avea scommesso che
non vi starebbe per tutto maggio.

«Da Siena dice aver avuto avvisi di simile tenore; da Genova ancora,
e da molte altre parti; e che lungo saria riferire come se ne parlava
pubblicamente, dicendosi fra le altre cose che bastato sarebbe per lui
di rimanere il podestà di Milano; tanto facile consideravano una tal
cosa: non pensando come, grazie a dio, egli trovisi sì bene securo qui
(e sono sue parole), che ardiva dire senza presunzione, che tanto fermo
era in questo stato quanto mai lo erano stati gli Ill.mi signori suo
padre e suo fratello, ed altri; e che non era lecito credere che alcuno
colla forza il leverebbe. Egli osservava bensì che quelle dicerìe si
facevano per danneggiarlo; ma ei non se ne curerebbe: convenendo però,
che vero è, che sonovi persone che lo vorrebbero vedere non pur levato
di posto ma anche morto; fra le quali è la sua Ill.ma nipote Duchessa
di Milano, la quale pensa di dover governare essa quando egli sia
escluso dagli affari; il che non le riuscirà, perchè nè l’Ill.mo Duca
suo consorte nè altri glielo permetterebbero: mentre poi, quand’anche
regnasse, (cosa che non avverrà) giammai far ella non saprebbe quello
che fatto ha la Signoria sua, ad esaltazione e benefizio della prefata
Maestà e del sig. Duca, come mostrano i fatti. Lagnavasi poi non
pertanto che, o pel desiderio di ciò o per propria indole, la detta
Duchessa così male con lui si comporti, ch’egli non sa quale sia l’uomo
al mondo che tollerarla saprebbe; e disse che i modi suoi insomma sono
pieni di superbia, crudeltà, invidia, e maldicenza, sicchè non solo
non sa vivere con sè, ma nè col marito nè coi servi proprj, talmente è
strana e crudele con tutti; e in ispecie sembra ad altro non pensi che
a fare a lui dispetto. Osservava, che essa ha di provisione dieciotto
mila ducati, che pur bastare le dovrebbero, ed oltre ciò ha i doni
che le fa il Duca; ma essa, non contenta, studiasi di fare che in capo
all’anno resti grandemente in debito, ora di sette mila ducati ora di
undici mila, come le è accaduto in questi due anni passati, i quali
debiti (dice) si sono pagati; nè ancora è contenta, nè valgono onori e
carezze per ammansarla verso sua Signoria. Anzi oltre che ebbe a dire
che essa allora trionferà quando sua Signoria sarà morta; i modi suoi
ancora più chiaro mostrano la verità di questo suo desiderio, ogni
dì peggio diportandosi; onde dovete pensar voi con qual pazienza, e
per essergli nipote e per averla la Signoria sua qui condotta, ei la
debba tollerare; sì che non sa se Giobbe ne avesse tanta quanto ne
ha la Signoria sua; concludendo volere che vi scrivessi tutto questo,
acciò possiate comprendere se o Lei o la Signoria sua abbia cagione di
dolersi: ripetendo, che Essa è ben trattata, e a torto si duole di sua
Signoria, e si comporta malissimo, come avete inteso; il che si ha da
attribuire alla triste sua indole, o a quello che ha detto intorno alla
brama di lei che sua Signoria venga esclusa da questo governo, pensando
governar essa, cosa che non le potrà riuscire».

Il Duca di Bari ancora non tardò a sospettare del modo con che la
lettera di Isabella era stata trasmessa al Duca di Calabria: fra i
camerieri e le ancelle della duchessa, Carolina era la sua prediletta,
e quella di che il Moro omai più non avrebbe potuto fidarsi pe’ suoi
fini. Un giorno adunque essa fu chiamata dal Maestro generale della
corte, minacciata di essere torturata se non confessava la cosa, e
interrogata insidiosamente del modo con che avea fatta passare a Napoli
la lettera della Ill.ma sig. Duchessa. Il terrore della tortura, la
credulità femminile che le fece suppor noto ciò che ancor non era, cioè
che a lei quella lettera fosse stata affidata, la atterrì; ed essa,
tacendo dell’amante, disse, che ad Isacco ebreo che partir dovea per
Roma avea consegnato il foglio. — Basta, replicò il Maestro generale; e
recossi ad interrogare il Duca di Bari su ciò che far dovesse. Mezz’ora
dopo, un’ancella della duchessa Beatrice, di matura età, comparve con
uno sconosciuto; ingiunsero a Carolina di seguirli; fu posta in una
carrozza ben chiusa, vi salirono essi stessi, e dopo cinque ore di
cammino smontarono ad un monastero, ove fu lasciata quella angelica
giovinetta tutta pallida e sbigottita. Fu accolta con amorevolezza:
nessuna però di quelle religiose per tutto il tempo che ivi quella
buona creatura rimase, non ardì mai scoprirle il nome del luogo in cui
si ritrovava. Tal precetto rigoroso esse aveano ricevuto. — Ella era
in un monastero di Pavia. — La duchessa Isabella fremette allorchè
le si annunziò, che Carolina non era più al suo servizio, chiamata
premurosamente alle paterne case da un inaspettato cenno del genitore:
essa nulla di ciò credette; ma, per non avvilirsi chiedendo cose che
non le sarebbero state svelate, nulla replicò.

Frattanto il Duca di Bari pensava seriamente ai modi di sfidar la
procella che contro di lui si condensava; tanto più che a ciò egli
era potentemente spinto dalle lagrime della moglie ancora più di lui
ambiziosa, e dai consigli del suocero Duca di Ferrara. Il Re di Napoli,
lungi dal deporre il pensiero di giovare alla causa di Isabella e di
Gian-Galeazzo, mandava in Milano due oratori a Lodovico, perchè con
bei modi lo esortassero a dimettersi dal governo. Questi, introdotti
alla presenza del Moro, gli tennero un lungo ed elaborato discorso. «Lo
ringraziavano da parte di Re Ferdinando del modo saggio con che avea
retto il Ducato di Milano, elevandolo all’antica sua maestà; la qual
saviezza reso lo avea come l’arbitro dell’Italia e l’autore della pace
che ora la rallegrava: lodavalo d’aver riacquistata Genova, quando era
insorta; di aver aiutato Ercole Estense contro i Veneziani, di aver
debellati gli Svizzeri, dato lo stato a Caterina Sforza, e al Saluzzese
restituito il suo; di aver, nuovo edificatore di essa, decorata Milano
di innumerevoli e magnifici edifizi, di templi sontuosi, tanto che
questa città splendea come principalissima nell’Italia; commendavalo
della liberalità con che facea pervenir sussidj ai cristiani che
trovavansi nei luoghi sacri presso il Santo Sepolcro; cose tutte delle
quali pur lo ringraziava il nipote di lui Gian-Galeazzo. Ora però il
Re desiderava, che a questo giovine principe lo stato si rimettesse,
giacchè era in età da poter reggerlo nè mancava della debita capacità;
bensì egli col consiglio proseguisse ad aiutarlo. Gli soggiungevano
finalmente, che il dimettere il comando stata sarebbe per lui cosa
oltre modo gloriosa, come un tempo lo fu in Isparta per l’immortale
Licurgo». — Lodovico udì l’orazione de’ due ambasciatori; rispose loro
in modo vago, ma senza nulla promettere; e li licenziò onorevolmente,
nel modo stesso che li aveva ricevuti.

E per premunirsi nel caso che Re Ferdinando avesse posto mano alla
forza, come sembrava che far volesse; non molto fidandosi de’ Milanesi
che temeva odiar dovessero la sua usurpazione a danno di un nipote
innocente e di una giovine principessa, la cui depressione era atta
a movere la generale simpatia; deliberò di opporre alle armi degli
Aragonesi quelle di Francia; per occupare siffattamente i suoi nemici
in propria difesa, che pensar non potessero a molestar lui. — Regnava
allora in Francia Carlo VIII, principe in età assai giovenile, che
pieno di audacia e di desiderio di segnalarsi, sebbene poco colto, come
erede di Carlo d’Angiò avea pretese stimate assai legittime sul Reame
di Napoli. Lodovico cominciò adunque a stimolarlo al conquisto di quel
regno, non risparmiando di spargere il danaro fra i di lui ministri per
riuscire nel suo intento.

E mentre Carlo con trattati agevolava l’impresa già ideata di Napoli,
il Duca di Bari pensando omai a far suo del tutto il ducato di Milano;
per poter opporre alle forze di Ferdinando ed Alfonso non solamente le
armi ma ancora un giusto titolo di diritto, mandava all’Imperatore ai
10 di maggio del 1493 un suo fidato, Erasmo Brasca, con ampia facoltà
di obbligarlo per qualunque somma di danaro purchè gli ottenesse
da quel principe l’investitura del ducato milanese stata già negata
al nipote suo ed agli altri Sforza suoi predecessori. Quell’istesso
Erasmo poi da Gian-Galeazzo, ignaro degli intrighi dello zio, riceveva
contemporaneamente, e anzi nell’istesso giorno, il mandato di trattar
il matrimonio tra il Re de’ Romani Massimiliano figlio del regnante
imperatore Federico III, e Bianca Maria sua sorella.

Massimiliano, dopo lunghi negoziati, accettò la mano di madonna Bianca
Maria Sforza dei Visconti sorella di Gian-Galeazzo, a condizione gli si
mantenessero i patti stipulati col Brasca; i quali le costituivano una
assai ricca dote. Il medesimo Re de’ Romani poi prometteva innoltre al
Duca di Bari, che subito che per la morte di suo padre egli sarebbegli
succeduto nell’Impero, gli concederebbe in feudo il Ducato di Milano
e la Lombardia, il Contado di Pavia, e gli altri dominj di città e
terre, in quella maniera e forma che altre volte furono concessi dal
serenissimo Vencislao Re de’ Romani a Gian-Galeazzo Visconti primo duca
milanese; e ciò non solo perchè ne fruisse esso Lodovico, ma perchè
il dominio ne passasse anche a’ suoi figli maschi, e discendenti,
a perpetuità. Per la dote e per gli ottenuti privilegi, Erasmo
prometteva quattrocento mila ducati in oro; venticinque mila tosto, e
settantacinque mila fra due mesi dopo, celebrata la confermazione di
que’ capitoli; il restante in varj tempi.

La fortuna fu anche propizia al Duca di Bari; perchè di lì a poco
moriva Federico III imperatore, e gli succedeva Massimiliano; che
subito gli mandò legati per stabilire i contratti sponsali, che vennero
confermati. Giunti poi nel novembre a Milano gli ambasciatori del Re
de’ Romani, furono nel Castello albergati con grandissimi onori; ed al
primo del prossimo mese, le strade dal Castello fino al maggior tempio
essendosi ornate e coperte di finissimi drappi, la Bianca giovane
avvenente, con Beatrice moglie di Lodovico, su di un carro trionfale
tratto da quattro nivei cavalli, venne condotta al duomo, accompagnata
degli ambasciatori tedeschi, dal duca Gian-Galeazzo, da Lodovico
Sforza, con tutti i feudatarj dello stato e un numero assai grande di
donzelle e primarj cittadini milanesi, tutti vestiti molto riccamente
come usavasi in quella pomposa età. Ivi, assistito che ebbero ai divini
uffici, la Bianca colle debite cerimonie venne dai due legati a nome
del serenissimo Re Massimiliano per moglie sposata, e poi come regina
coronata; dopo di che, essendo fatta montare su un docile e riccamente
bardato cavallo, con sommo giubbilo di ognuno fu ricondotta in
Castello. Due giorni appresso essa partì per la Germania, dalla parte
di Como. Fin a questa città fu accompagnata, oltre alla regia comitiva,
dai due duchi di Milano e di Bari, da Beatrice, e da Bona di lei
madre che d’ordinario viveva nel Castello di Abiategrasso; non che dal
giovinetto Ermes Sforza suo fratello, con ingente seguito di persone.

Ancora Lodovico mandava in Francia il Conte di Caiazzo fratello di
Galeazzo Sanseverino, con Carlo Balbiano conte di Belgioioso e Galeazzo
Visconti, per istigare Carlo VIII ad affrettare la disegnata impresa,
e mostrargliela favorevolissima anche per agevolare la spedizione che,
per coprirsi di gloria immortale (come ei pensava), egli intendeva
imprendere contra il Turco. Gli offeriva il Moro, col loro mezzo,
soccorsi di uomini e danaro; e il Belgioioso era incaricato di disporre
coi doni i confidenti del Re a secondarlo. Il Re di Francia accolse
con bontà l’invito di Lodovico, sì perchè conforme ai desiderj suoi,
come anche perchè veniva da un principe che grandissima fama godeva
di avvedutezza e prudenza. Radunato il suo generale consiglio, ei
fece esporre dal Belgioioso il motivo della imbasciata, e dichiarò
poi egli stesso la propria intenzione di passare in Italia: invano
alcuni grandi si provarono di dissuaderlo, giudicando quell’impresa
incerta e pericolosa; il voto favorevole prevalse, e perchè molti
erano stati corrotti dall’oro del Duca di Bari, e perchè altri vedevano
brillare la speranza di individuali vantaggi durante l’assenza del Re.
Galeazzo Sanseverino, che era pure stato al Re mandato dal Moro, si
era poi cattivata la benevolenza di Carlo VIII facendosi ammirare come
compitissimo cavaliere.

I principi Italiani, penetrata la cosa, tutti condannarono
concordemente il Duca di Bari, che si fosse avvisato di turbar l’Italia
chiamandovi le armi francesi. Il pontefice stesso Alessandro VI tentò
tutte le vie per indurlo ad unirsi invece con lui e col Re di Napoli,
contro la Francia. Intanto Carlo VIII, venuto a Lione, volle che il
suo parlamento dichiarasse la validità de’ suoi diritti sul Regno di
Napoli. Il Duca di Bari allestiva pure l’esercito; ed erasi assicurato
del soccorso de’ Veneziani e del signor di Bologna, nel caso che il
Re di Napoli lo assalisse. Il Re Ferdinando, spaventato del proprio
pericolo, incaricava il figlio Duca di Calabria degli apparecchi per
l’esercito di terra, e don Federico suo secondogenito per quelli della
flotta. Egli poi moriva improvvisamente, ai 25 di gennaio del 1494; ed
Alfonso Duca di Calabria gli succedeva. L’esercito napoletano avanzossi
verso la Lombardia, malgrado che Gian-Jacopo Trivulzio presso il Re di
Napoli si ingegnasse di ristabilir la concordia fra esso e il Duca di
Bari: e Lodovico sospettoso, credendosi tradito dal Trivulzio della
cui fedeltà sembra già prima assai dubitasse, levava a lui tutte le
pensioni che dal governo di Milano riceveva; e movea a propria difesa
l’esercito ducale comandato da Sanseverino suo genero, il quale si
accampò nel contado di Imola, e in breve (agosto 1494) si unì colle
genti francesi spedite sotto la condotta del signor di Obigny: onde
gli Aragonesi dovettero depor l’idea di entrare in Lombardia; e, per
l’inazione del Conte di Pittigliano, poi si videro anche costretti ad
indietreggiare, sì perchè il papa ritirò le sue genti, e sì per essersi
alcune città, come Cesena e Bologna, ribellate a favor de’ Francesi,
che già nell’Italia col loro Re si innoltravano. Ritirandosi gli
Aragonesi, non si soffermarono che a Roma.

In questo mezzo Lodovico Sforza, che non mai abbastanza sicuro si
reputava, sollecitava per legati Massimiliano a mandargli, secondo i
patti stretti fra loro, la convenuta investitura. Questa giunse infatti
ai 5 dicembre di quell’anno 1494; ma per allora si tenne segreta.
Un privilegio posteriore poi accordava a Lodovico che, mancando i
suoi figli legittimi, gli succederebbero i naturali; e finalmente
Massimiliano facea una dichiarazione, che sebbene l’imperatore suo
padre e lui fossero stati più volte da Lodovico pregati di concedere
a Gian-Galeazzo Sforza il milanese ducato, essi farlo non avevano
voluto, essendo usanza dell’Impero non investire alcuno di uno stato
ch’egli abbia usurpato: però, trovando tanto benemerito nel suo governo
Lodovico (e poteva soggiungere trovando che tanto bene sapeva pagare),
a lui col consenso degli Elettori lo conferiva.

E il povero Duca Gian-Galeazzo? Egli giaceva allora gravemente
ammalato, e andava struggendosi ogni dì più. Molti accagionavano
i disordini di sua gioventù di tal disgrazia; altri sotto voce si
dicevano misteriosamente, «di fermo egli ha ingollata la pillola!»
Egli si era traslocato nel castello di Pavia. — Così Isabella vedeva
ad un tempo il padre minacciato dalle armi francesi; lo sposo in grave
pericolo di morire; e compirsi il trionfo dell’odiato Duca di Bari, e
della ancora più abborrita sua rivale Beatrice d’Este.




Capo IX.

I FRANCESI IN ASTI


Carlo VIII nell’anno vigesimo secondo dell’età sua, indolente per ciò
che spettava agli affari, ma pieno di amore della gloria, si mosse per
la spedizione di Napoli sino allora non del tutto stabilita. Partiva
da Vienna il 23 di agosto; e passava nell’Italia per la montagna di
Monginevra molto più agevole a varcarsi che quella del Moncenisio. A
Susa per le poste era corso ad incontrarlo Galeazzo Sanseverino; il
quale, come si disse, già si era acquistata la sua benevolenza quando
avea visitato quel Re in Francia. Passava Carlo a Torino, dove si fece
prestare dalla duchessa di Savoia vedova del duca Carlo le sue gioie, a
fine di impegnarle per dodici mila ducati. Infatti Carlo, che impresa
avea la sua spedizione con forze non molto ragguardevoli veramente ma
sufficienti se abbiasi riguardo alla condizione dell’Italia in que’
tempi, egli, dico, difettava però oltre modo di danaro. Egli avea,
è vero, presi in prestanza con grossa usura cento mila franchi dalla
banca Sauli di Genova; e cinquanta mila ducati gli erano stati affidati
da un mercante milanese senza obbligo di interesse, e ciò per conto di
Lodovico il Moro sebbene non apparisse; ma queste ed altre sovvenzioni
non erano sufficienti al grande suo bisogno, giacchè vôto era il suo
erario. Nè molto ben provveduto era il suo esercito, di cui svizzeri e
tedeschi formavano il miglior nerbo; perocchè quanto ai francesi, gran
parte erano persone di perduti costumi, fuggiti alla giustizia, e che
portavano lunghi capelli e barba per nascondere le orecchie che loro
erano state fatte mozzare dalla giustizia per marchio d’infamia: e se
è vero che seco il Re avea altresì una fiorita e valorosa schiera di
giovani gentiluomini, avidi di segnalarsi, a questi per altro mancava
non poco la militare disciplina. — Il Re giunse ad Asti il dì 9 di
settembre: il caldo ancora grande avea affaticate le sue genti; i
vini, in quell’anno assai acidi, loro riuscivano ributtanti; già della
spedizione si era quasi noiati, e molti, fra i quali il Comines storico
assai notabile, stimavano tuttavia incerta cosa che avrebbe luogo. «Se
questa a buon termine è condotta, soleva ripetere il Comines, egli è
gran segnale che ci aiuta Dio, giacchè nè nel Re nè ne’ suoi capitani
nè nei suoi tesori vedo poter contare. Il Re per la sua età è savio,
ma esce adesso solo dal nido: e quelli che lo maneggiano a lor modo,
Stefano di Vers senescalco di Beauchere e il generale Brissonetto,
sono uomini non solo di bassa condizione ma senza esperienza. Quanto
a me però, io sono pronto; e mi vanto anche di essere stato il primo a
montare a cavallo».

In Asti per altro accadevano cose che accrebbero il coraggio del Re; il
quale dal suo canto non mancava di fermezza ne’ suoi disegni; fermezza
che anzi talora era tale che, al dir di Guicciardini, degenerava in
ostinazione. Infatti colà giunsero a Carlo buone notizie, cioè quelle
della vittoria riportata dal Duca d’Orleans a Rapallo sulla flotta
aragonese; il che servì pei francesi di lieto augurio. Innoltre a
confermar Carlo nella già cominciata impresa, giungeva il Duca di
Bari, accorso a complimentare il Re, insieme colla moglie, col Duca di
Ferrara, e un seguito brillante di gentildonne milanesi.

Lodovico era stato informato assai bene dell’umore del Re di Francia,
e della sua propensione fortissima per il bel sesso e pei sollazzi.
Un cavaliere animoso, elegante e destro, una bella donna, trovavano
sull’istante grazia presso di lui. Per ciò egli avea ricolmato di
carezze Galeazzo Sanseverino, genero di Lodovico; il quale allorchè
portato si era in Francia, v’era andato molto bene accompagnato, con
gran numero di bellissimi e buoni cavalli, con molte ricche armature
per giostrare e correre la lancia, e si mostrò in tali esercizi
abilissimo, essendo giovine oltre modo destro e gentile. Il Re gli
diede allora, il suo ordine di San Michele; ordine insigne, i cui
membri si chiamavano fratelli del Re; e con esso decoravansi di una
collana d’oro da portarsi sempre in memoria del dato giuramento. Verso
il bel sesso poi il Re era propensissimo; poichè giovane era pieno
di ardore, sebbene gracile di complessione. Per queste cose Lodovico
avea pensato di fargli piacere venendolo ad incontrare con una scelta
e lietissima brigata. Le matrone che egli seco conduceva come seguito
della moglie, erano tutte assai belle; e forse nessuna era tanto schiva
da rifiutare i favori di un Re di Francia.

Con molta curiosità questa brillante comitiva osservò il Re che
non tardò ad ammetterla in sua presenza. Era Carlo allora, come già
dicemmo, giovinissimo, ed era brutto e contraffatto anzi che no della
persona, notevole per una forte sproporzione delle sue membra: ma
l’aria del comando e le ricche vesti davangli una certa qual dignità;
e l’occhio suo brillava di una vivacità non ordinaria. Portava
allora una lucidissima armatura, tutta ornata d’oro, e coperta di
una sopravvesta turchina di velluto tempestata di gigli d’oro: in
capo avea una preziosa corona; ed era decorato del suo ordine di S.
Michele. Del resto, era piccolo, di corpo mal sano; ed erano i suoi
lineamenti non belli, benchè indicanti forse fermezza e l’impero, ed
anche una certa bontà che alcuni però dicevano remissione d’animo e
freddezza. — I gentiluomini del suo seguito vestivano con eleganza, e
riccamente: portavano vesti con tagli alle maniche di panno fino o di
velluto, che scendevano fin sotto le ginocchia o a mezza gamba od anche
fino a terra, e che d’ordinario stringevansi ai fianchi da un cinto;
berretti di velluto, con piume preziose; collari pur di velluto, con
trine d’oro e bottoni d’oro; e giustacori sotto, di raso od ormesino
bianco e d’altri colori, ricchi, e con fregi pur d’oro: i panni di
gamba erano sì stretti, da apparirne non solo i muscoli ma ancora le
vene: cingevano lunghe spade; teneano, come era uso, il capo coperto
anche alla presenza del Re, tranne il caso che questi loro dirigesse la
parola.

Dal loro canto il Re e i suoi favoriti consideravano essi pure il
corteggio milanese, non meno brillante e notevole. Lodovico il Moro si
presentò al Re di Francia in abito solenne; portava una veste fino a’
piedi di damasco cremisino ricamata con oro, e cinta con un cordone di
seta morello pur con oro tessuto: gemmato era il berretto morello ch’ei
tenea in mano. La capigliatura sua, vera o posticcia, scendevagli ricca
fino al collo con un’onda maestosa; il collo era nudo, se non in quanto
che in parte lo celava la candida camiciuola crespata che dall’abito
alcun poco sorgeva: le calze erano morelle; d’oro ricamate le scarpe.
Beatrice sua moglie mostrossi ancora più riccamente abbigliata: la sua
testa, da cui spirava un’aria virile, era adorna di alcuni ricci che
ne cingevano la fronte candida; mentre trecce ben acconciate erano poi
di questa il principale ornamento, con varie gioje: sopra i capelli di
dietro, un velo appuntato scendeva maestosamente, in preda agli scherzi
dell’aura: era di seta, vergato d’oro, di trine pur d’oro contornato;
e scendea a coprire tutta la sopravveste; ed un capo di esso, tirato
sotto il braccio sinistro, era attaccato sopra il petto: la sopravveste
che portava era di velluto verde stampato, ornata di passamani e ricami
d’oro, e lunga fino a terra: molte ricche gemme ne fregiavano il collo
e le smaniglie: qua e là brillare vedevansi bottoni d’oro e di perle.
Il Duca di Ferrara era a un dipresso vestito come Lodovico, tranne che
variava il colore dell’abito, che era scuro.

Le gentildonne del seguito di Beatrice distinguevansi, come si è detto,
per beltà; e molte erano rimarchevoli pel loro spirito. Varie erano le
loro acconciature, varie ancora, ma meno, le fogge delle vesti. Alcune
serrati aveano i loro capegli con una rete d’oro, sprigionandosene
però ciocche alle bande che loro pendevano graziosamente giù per le
tempie: altre aveano ricci molto belli attorno alla fronte; e le trecce
ben crespe ed in anella cadevano in giri voluttuosi sulla superficie
della testa: sulle quali alcune aveano fermati veli, trapunti d’oro
o d’argento. Tutte al collo portavano assai ricchi monili, di gemme
sfolgoranti o di pallide perle. Le vesti seriche erano spesso seminate
di fioretti d’oro: ricchi cinti, pure d’oro, di gemme fiammeggiavano:
varie di tali vesti erano aperte d’avanti, onde apparivano sottane di
velluto o damasco figurato; di dietro, un po’ di strascico: altre al
contrario erano bottonate davanti con bottoni d’oro, talora ricchi di
pietre preziose. — I gentiluomini milanesi poi, che erano al seguito
del Duca di Bari portavano, i più attempati, vesti lunghe fino a terra,
sia di damasco sia di velluto, di color vario; con berretti serici:
ed i giovani sfoggiavano abiti più eleganti; avevano berretti di
velluto cinti da trecce d’oro; giubboni di seta con tagli artificiosi
per mostrare le fodere di diversi colori; e pur con tagli erano i
loro panni da gamba, talora di due colori: bottoni d’oro e monili
accrescevano lo splendore de’ ricchi abiti, i cui colori variavano, e
che talora ammettevano leggeri cappe eleganti; nè escludevano il lusso
delle smaniglie, per lo più ricche di gioie preziosissime.

Quest’era la pompa esterna di quella doppia schiera elegante che
a vicenda si visitava: ma chi era più addentro ne’ segreti della
galanteria de’ tempi, potea eziandio dagli abiti delle signore
milanesi scoprire, in parte almeno, i loro sentimenti. Imperocchè la
moda, sempre ministra dell’amore, avea allora messo in uso un muto
linguaggio, onde i varj colori a cui le belle davano la preferenza
nel loro abbigliamento erano loquaci e spiegavano le interne loro
inclinazioni; questo alludeva alla speranza che lasciavano alla persona
a cui mostravansi, quelli equivalevano ad una dichiarazione d’amore; e,
come si esprime un poeta milanese di que’ tempi, molto si potea sapere
intorno al grado a cui montava (mi si perdoni quest’ardita espressione)
il termometro del loro cuore, conoscendo,

    Che significa il verde, il bianco, il giallo,
    Morello, e negro, e perso, e colorito;
    Che spesse volte chi il colore intende
    Del pensier dell’amato assai comprende.

Era quella un’età nella quale l’amore non di rado andava sciolto da
quel velo misterioso che pur lo rende più caro.

Due giorni si fermò Lodovico presso al Re; poi ritirossi a Nom,
castello del ducato di Milano discosto solo tre miglia da Asti. Il Re,
cresciuto appresso alla sorella sua Anna di Francia stata reggente, ed
educato nella petulanza muliebre, come si esprime il Corio, non tardò
molto a dar saggi del suo umore scherzoso; e con varie dame si mostrò
tosto assai vivace e galante, obbliando la propria dignità. Egli fu da
varie di esse molto bene corrisposto; poichè l’eminenza del grado facea
loro obbliare i torti della natura: e, profuso in mezzo all’estrema
penuria di danaro in che trovavasi, ei fece a queste vaghe sue favorite
ricchi donativi di anelli preziosi. Ma mentre Carlo perdevasi nelle
delizie de’ voluttuosi piaceri, il Duca di Bari ed Ercole Estense duca
di Ferrara consideravano invece le forze di lui, cui essi opponevano
ai parenti di Isabella che liberarla volevano dalla schiavitù dello zio
usurpatore.

Computando la gente che erasi recata a Genova e quella che coll’Obigny
militava in Romagna, Carlo avea per la sua impresa oltre 200
gentiluomini della sua guardia; 1600 uomini d’arme, dette lancie,
ciascuno dei quali (come in Francia usavasi) avea due arcieri, sicchè
sei cavalli erano sotto ogni lancia; sei mila fanti svizzeri; sei mila
fanti francesi, metà dei quali guasconi, che passavano allora per più
valorosi. Per unirsi a quest’esercito erano state condotte per mare
a Genova quantità grande di artiglierie da battere le muraglie ed
usare in campagna: e queste non già bombarde pesantissime e difficili
a maneggiarsi, come si usavano in Italia ove erano trascinate da’
buoi; bensì pezzi più spediti, chiamati cannoni, con palle di ferro,
agilmente sulle loro carrette tirati dai cavalli, ed i cui colpi
spessi facevano effetto ben più formidabile contro gli oggetti cui
erano rivolti. E se le armi erano più terribili, più terribili pure
erano gli animi de’ combattenti; perchè molti erano in quell’esercito
gentiluomini avidi di segnalarsi; e in generale i soldati erano
migliori che quelli d’Italia; ove le compagnie, più spesso arruolate
dai condottieri e da loro mal pagate, erano composte di vera feccia,
nè aveano i loro numeri interi, nè erano troppo bene di cavalli ed
armi provvedute; per tacere del carattere impetuoso de’ francesi, che
per amor d’onore sanno far grand’impeto, almeno sulle prime, al che
pur li eccitavano i premj, consistenti negli avanzamenti, che erano
graduati fino al capitanato. E quanto ai capitani e baroni poi, essi
nulla più desiavano che di segnalarsi agli occhi del re, nè accadeva
fra loro quello che avveniva in Italia; ove i condottieri erano men
zelanti e mal fidi, non badando che a’ loro privati interessi, ed
abbandonando spesso un principe se vedeano di poter prender servizio
con più vantaggio sotto il suo nemico; ed ove perciò bastava a que’
soldati avari, fatto un prigioniero, rimandarlo spogliato delle armi
ed in camicia. Ancora poi era notabile questa diversità nel modo di
combattere tra i fanti francesi e gli italiani, che questi combattevano
sparsi per la campagna e disordinati; mentre i francesi, come gli
svizzeri, pugnavano con schiere ordinate, e distinte a certo numero per
fila, opponendo a’ nemici un muro di armi più formidabile.

Tanta superiorità di forze fece quasi sbigottire il Duca di Bari,
timido e sospettoso. Guai se al Re venisse in mente di ajutar il nipote
suo, pensando che uno stretto parente, come gli era Gian-Galeazzo, gli
gioverebbe meglio sul trono di Milano che non un estraneo! E d’altro
canto, i popoli aggravati di imposte presentavano facilità grande ad
essere mossi. Egli deliberò adunque di tentar ogni mezzo perchè il Re
presto sgombrasse, attraversandola, la Lombardia. Ma, per mala sorte,
Carlo appunto allora cadeva ammalato di vajuolo; onde si dovette
fermare in Asti molti giorni, distribuito l’esercito in quella città
e nelle terre vicine. Quella malattia fu pericolosa; ma la febbre
avventurosamente fra sei o sette dì cessò. Risanato il Re però, non
sapeva ancora ben risolversi a proseguire il suo viaggio; perchè di
danaro difettava, e considerava che le sue forze erano ben tenui per
attraversare tutta l’Italia e giungere abbastanza grosso da abbattere
un nemico che egli giudicava assai potente. Molti fra i suoi cortigiani
lo dissuadevano ancora da una spedizione, il cui esito sembrava
tuttavia tanto incerto.

Ma Lodovico il Moro seppe toglierlo dalle sue perplessità. Ogni giorno
egli intrattenevasi col consiglio che l’andava regolarmente a trovare
nel suo castello di Nom; e poichè il Re si fu alquanto ristabilito, a
lui recatosi, cominciò con un eloquente ragionamento ad esercitare su
di esso quell’influenza potente, che sapea far sentire a tante persone
autorevoli nell’Italia, ed al proprio nipote.

— Siate di buona fede, signor Lodovico, diceva il Re dal letto in cui
stava ricuperando le smarrite forze; allora voi non mi consiglierete
già di andar oltre con mezzi sì scarsi di gente e danaro, come sono
quelli che trovansi a mia disposizione: su via, rispondete a questo! È
su ciò che io voglio sentirvi!

— Sire, rispondeva nell’idioma francese il Moro, i vostri timori
dileguate: voi sapete, che ora le vostre genti unite alle milanesi
respingono il Duca di Calabria inoltratosi nella Romagna; mentre sul
genovese otteneste già altri successi. E quanto a quest’Italia che
vi dà a pensare, piacciavi, o Sire, considerare, che essa si compone
di molti stati poco ragguardevoli, i quali nulla ardirebbero contro
la Maestà Vostra: in Italia soli tre pontentati noveransi che noi
riputiamo grandi; e sono, Milano, i Veneziani, e il Regno di Napoli:
or voi ne avete uno tutto vostro; l’altro, che sono i Veneziani,
stanno neutrali, desiderando anche il male del Re di Napoli che essi
odiano; e quanto al regno di Napoli, esso è pronto ad insorgere a favor
vostro, tanto sono colà i baroni malcontenti e i popoli oppressati.
Voi trionferete agevolmente, credetemi, de’ vostri nemici; e ricordivi
che furonvi de’ vostri predecessori che ebbero vittoria su altri
molto maggiori. Questo è momento opportunissimo per coprirvi di gloria
immortale. Se voi mi prestate fede, io ajuterovvi a farvi maggiore che
non fu mai Carlomagno; perchè tosto che sarà in poter vostro il Regno
di Napoli, cacceremo il Turco dall’impero di Costantinopoli; e di tal
modo la vostra fama brillerà più splendida di quella di tutti quanti i
vostri predecessori!

A tali idee di gloria, il Re rianimava il fuoco degli occhi cui la
grave malattia alquanto avea spento. — Ma, mio caro signor Lodovico,
soggiungeva poi, io manco di danaro; e voi forse non amerete spoverire
per me il vostro tesoro, che pur passa pel più ricco della cristianità?

— Voi mi offendete, Sire; per quanto il permettono l’angustie dei
tempi, voi mi troverete sempre pronto a sovvenirvi; ed io vi farò
sborsare ora, senza indugi, una somma; ed altra vi sarà consegnata a
Pavia.

— Ah, così, va bene, così va bene! con questi sussidj, noi potremo
quanto prima metterci in cammino; ed essendoci Firenze amica, non
nemica Venezia, cercheremo accordarci col papa; e riserberemo il ferro
contro il solo Reame di Napoli, alla cui conquista però spero ci sarà
giovevole la crudeltà di que’ principi, che tanto disaffezionò, dicono,
la loro nazione e più ancora que’ baroni!

Di tal modo Carlo si risolvette a proseguire con celerità la sua
impresa: è vero che qualcuno non cessava di sconsigliarlo, e fra
questi il generale Brissonnetto; il quale disse anche apertamente
al Re, che Lodovico tutti li ingannerebbe: ma, poichè esso era assai
leggero nelle parole, molto non gli si badò; benchè dicesse il vero.
Il Re deliberò di mandare ambasciatori a Venezia; ed uno di questi
fu lo storico Comines, che in tal occasione potè considerare per la
prima volta la ricca ed ampia città di Milano, e il suo territorio.
— Intanto il Re, dopo circa un mese di dimora in Asti, ne partiva il
6 di ottobre, lasciando al governo di quella città il Duca d’Orleans
suo consanguineo; e il dì 8 giungeva a Casale, ove dalla Marchesana fu
ricevuto con splendidezza. Questa vedova, giovane e valorosa, mortale
nemica del Duca di Bari, era figliuola del re di Servia; ed essendo
stato il suo paese occupato dal turco, l’imperatore suo parente,
appresso al quale si ricoverò, data l’avea in moglie a quel marchese.
Essa prestò, ella pure, le sue gioie al Re di Francia, come fatto avea
la Duchessa di Savoia, perchè le impegnasse a ricavarne danaro. Il Re
si trattenne in Casale il giorno 9, per solennizzare la festa di San
Dionigi protettore di Francia; e il dì vegnente andò a pernottare a
Mortara. Quindi la sera dell’11 fu a Vigevano; ove il Duca di Bari
avea di già fatti fare molti apparecchi per riceverlo, ed al suo
arrivo venne ad incontrarlo colla moglie ed onorevolissimo seguito. Vi
si trattenne il dì dopo, che era domenica; e il giorno appresso fece
poi la sua solenne entrata in Pavia; ove casi più degni della nostra
attenzione stanno per presentarcisi.




Capo X.

GLORIE ED USI DI MILANO


Ma prima di narrare ciò che accadde durante il soggiorno del Re in
Pavia, piacemi un istante tener dietro al bravo Filippo Comines che
con stupore osservava la Lombardia, sclamando che essa era il più
bello e più ricco paese del mondo; e considerava attentamente lo stato
materiale e morale della nostra città.

Egli trovò nel Castello di Pavia Bernardino Corio, storico anch’esso,
e che era cameriere ducale: in breve l’uno imparò a stimar l’altro;
e Corio volle essere guida al Comines, non solamente in Pavia, ma
eziandio in Milano ove si propose di condurlo egli stesso. Pavia a
que’ tempi era città assai più florida che poi non fu; perocchè molte
volte venne in appresso saccheggiata nelle guerre che seguirono al
principio del successivo secolo XVI. Un’iscrizione, più antica di un
secolo e mezzo del tempo di cui parliamo, le dava il titolo di seconda
Roma. Corio fece osservare al Comines il bel ponte di pietra su cui si
passa il Ticino, fabbricato nel 1351-52; e posteriormente abbellito,
fortificato, e coperto, da Galeazzo II Visconti che a torto il Morigia
dice fondatore di quello. Nel mezzo, avea una torre con ponte levatojo.
I più antichi templi della città pure furono dal Corio additati al
Comines, varj de’ quali ricordano la dominazione de’ Longobardi: in
uno di questi, chiamato S. Pietro in cielo d’oro, gli mostrò l’arca
marmorea di s. Agostino scolpita vagamente da uno scolare del Balducci,
come si crede, nel secolo XIV; mostrogli la torre rotonda ove gran
tempo stette imprigionato Boezio, e che da lui avea preso il nome;
torre che allora veniva creduta dal volgo abitata dagli spiriti,
perchè all’intorno era fregiata da alcune immagini di terra cotta le
quali, essendo vote internamente, al soffiar del vento producevano un
sibilante mormorio, sia per caso sia per invenzione dell’artista che
le costruì. Mostrogli pure il Palazzo del comune; la statua di bronzo
di Antonino Pio, che i Pavesi tolsero ai Ravennati, e collocarono
sopra una colonna nella piazza davanti alla cattedrale; nè lasciò di
far notare al distinto straniero l’università, fondata essa pure da
Galeazzo II Visconti, principe che per crudeltà e tirannide si segnalò,
non meno che per la protezione che impartì alle lettere. Lodovico
il Moro stava allora facendo erigere il magnifico edifizio che egli
destinò ad essa università, famosa e allora frequentatissima (edifizio
che tuttora si ammira); come poi più tardi, cioè nel 1496, con un
suo editto, dopo aver lodati quegli studj, volle che i collegi de’
giureconsulti, degli artisti, de’ medici e de’ filosofi, fossero esenti
da ogni gravezza. Per ultimo il Corio mostrò al proprio ospite il
famoso castello o palazzo alzato da Galeazzo II Visconti, col magnifico
parco unitovi, allora celebratissimi per tutta l’Italia.

Di quel Castello famoso, di cui gran parte tuttavia si conserva, noi
daremo piena notizia al lettore, avido di confrontare gli oggetti
del lusso antico con quelli del presente. L’edifizio è di forma
quadrata: e nel mezzo ha una gran corte, che comodissima riusciva per
eseguirvi giostre, torneamenti, ed altri giochi, allora assai amati
da’ principi; intorno alla quale sorgono bei porticati, tanto di sopra
quanto di sotto, colle loro colonne di marmo, e con scale fatte in
maniera che vi si potesse salire a cavallo fino alla cima. Le sale e
camere, tanto superiori che a terreno, erano tutte in vôlte, e quasi
tutte dipinte a varie vaghe istorie e lavori, coi cieli colorati di
finissimo azzurro, e ne’ quali campeggiavano diverse sorta d’animali
fatti d’oro, come leoni, leopardi, tigri, levrieri, bracchi, cervi,
cignali, ed altri: di queste camere, le più vagamente ornate erano
quelle della parte del castello che guardava verso il parco; ed era
colà che trovavasi un gran salone, lungo circa sessanta braccia e
largo venti, tutto istoriato con bellissime figure rappresentanti
cacce, pescagioni e giostre, con varj altri trattenimenti de’ duchi e
duchesse milanesi. Di tutte queste pitture, una gran parte era stata
fatta eseguire da Galeazzo Maria Sforza, padre del duca vivente, il
quale si era servito del valente pennello di Bonifazio Bembo, pittore
cremonese; e gli avea fatte rappresentare soprattutto molte circostanze
solenni della propria vita, le quali erano appunto cacce, ambascerie
ricevute, solenni entrate, e cose simili. Nel mezzo della sala ora
descritta poi, v’era un gran finestrone, largo dieci braccia ed alto
dodici, con un gran balcone davanti, munito di cancelli di ferro, e
sporgente sei braccia sopra la fossa, che larga e piena d’acqua gira
intorno al castello; balcone sul quale usavano i duchi, nella state,
cenare per prendervi il fresco, al suono di tromboni, cornetti, flauti,
e d’altri stromenti. Il Castello poi avea quattro torri assai belle,
a’ suoi angoli; delle quali quelle volte verso il parco furono dalle
artiglierie francesi abbattute nel 1527. Sopra quella che era alla
mano destra della porta maggiore per cui entravasi nel castello,
era un orologio di maraviglioso meccanismo, già fatto costruire da
Gian-Galeazzo Visconti, e che non solamente colla freccia e col suono
della campana indicava le ore, ma mostrava ancora il corso de’ pianeti
e segni celesti. Nella sala che stava nell’altro torrione, v’era la
copiosa libreria che Galeazzo Visconti avea pel primo raccolto e poi
era stata ampliata da’ suoi successori, e soprattutto da Galeazzo
Maria Sforza, padre del giovinetto Gian-Galeazzo. Tal libreria era
allora fra le più belle che si potessero vedere nell’Italia: i suoi
libri eran tutti di pergamena scritti a mano, con bellissimi caratteri
e iniziali; e ve ne era di ogni qualità, trattando altri di teologia,
altri di filosofia, astrologia, medicina, musica, geometria, rettorica,
istorie, ed altre scienze: in tutto però erano solo 951 volumi[3];
ma erano coperti, quale di velluto, quale di damasco o di raso, qual
di broccato d’oro o d’argento, con le loro chiavette e catenelle
d’argento colle quali stavano fermati ai banchi, che erano foggiati
come quelli delle pubbliche scuole, ma più belli. Colà conservavasi
pure un corno di liocorno quasi lungo un braccio, oggetto prezioso e
singolare. Il pavimento era fatto a quadretti di diversi colori, con
una vernice vitrea che ne accresceva la bellezza. Nel torrione che
restava a mano sinistra verso la porta della sala, era, dabbasso, una
sala larga quanto capiva il quadrato del torrione, e che si chiamava
la camera degli specchi; perchè tutto il vôlto era coperto di vetri
quadrati larghi quanto il palmo della mano, tutti variati di colori e
dipinti con figure d’uomini o animali o piante o fiori, fatte d’oro,
onde percossi dal sole sul mattino splendevano in modo maraviglioso
e la vista abbagliavano: il pavimento di questa camera era a mosaico
con varie storie e antiche poesie: in giro erano archibanchi per
sedere, tutti intarsiati e con spalliere alte più d’un uomo. Il quarto
torrione a destra verso il parco finalmente, con altre stanze vicine
serviva di armeria; e vi erano aste, archi, balestre, ed una sterminata
quantità di saette, frecce, verettoni e dardi, con molta copia di
targhe, targoni, altri scudi che chiamavansi lunghi, rotelle, ed altri
strumenti da guerra antichi. Altre curiosità di diverso genere poi il
Corio ci fa conoscere come esistenti in questo castello, forse nella
cappella; ed erano una testimonianza di più della grossolana credulità
di quel tempo: tali supposti preziosi oggetti erano, fra altre cose,
una ciocca di capegli della Beata Vergine, alcun poco del sangue e del
manto di Gesù Cristo, il corpo intero di un innocente, un braccio della
Maddalena, un dente di San Cristoforo, un pezzo della verga di Mosè con
cui fe’ scaturire dal macigno il fonte miracoloso.

Al di là della fossa del castello, estendevasi da un lato una
cittadella: uscendo da questa poi, trovavasi bella e lunga piazza
ove tenevasi una grande fiera franca due volte l’anno; alla quale
concorrevano da lontane parti mercanti, con varie sorta di mercanzie
preziose, come d’oro, di gioie, sete, lane, ec.: era verso il mezzo di
tal piazza che sorgeva allora la torre di Boezio. Nella cittadella poi
ammiravasi un gran salone, lungo 120 passi, largo 24, e altrettanto
alto; stato fabbricato per potervi i duchi giocare al pallone e ad
altri giochi, ne’ giorni piovosi.

Quanto poi al parco e giardino uniti al Castello, essi erano veramente
regali. Il giardino era composto di 448 pertiche; ed era tutto ripieno
di quante sorta di frutti si potessero immaginare, con bell’ordine
disposti. Esso era tutto cinto da muri, con fosse, e porte con ponti
levatoi. Intorno a queste mura vedevansi bellissimi pergolati con
ogni qualità di uve che si conoscessero, ed i muri erano coperti
di spalliere di noccioli. Nel mezzo del giardino, era una grande
peschiera, lunga forse trecento passi e larga venticinque, la cui acqua
era sì limpida che anche il più piccolo pesce vi si scorgeva; e piccol
tratto lontano da questa, era una bella vasca quadrata, di diciotto
passi in quadro, tutta lastricata di marmo bianco, e che dicevasi il
bagno, servendo nella state per bagnarsi ai duchi e alle duchesse:
essa riceveva l’acqua dalla peschiera; ed era cinta da un edificio di
legno coperto di latta raffigurante un padiglione, e riceveva la luce
da quattro grandi finestre con vetri colorati. Nel parco poi erano
rinchiusi molti animali, come cervi, daini, caprioli, che si facevano
ascendere a meglio che cinque mila capi. Al tempo della state, perchè
questi animali non distruggessero i seminati, erano chiusi entro alcuni
steccati; e v’era un luogo particolare pei conigli, un altro per li
struzzi, e va dicendo: v’era anche un serraglio per alcuni orsi, detto
orsería; era cinto da un alto muro. Il circuito di tal parco, veramente
magnifico, era di quindici miglia; e giungeva fino alla famosa chiesa
con monastero della Certosa: in esso erano varie abitazioni, e, al dire
del Morigia, eziandio dei palazzi.

Il Corio mostrando Pavia al Comines non lasciò di informarlo, che
essa allora era, senza dubbio, una delle prime città d’Italia; che era
sufficientemente fortificata; che quattro erano i suoi borghi; che avea
diversi ospitali, per gli infermi, gli esposti e i pellegrini; e che
veniva retta da dieci deputati, e due dottori col nome di abati, ma che
ne’ casi gravi si radunava il consiglio generale composto di tutti i
cittadini più ragguardevoli; che v’erano poi anche molti monasteri di
ambo i sessi.

Il signor Filippo Comines avrebbe veduto volentieri il giovine Duca,
che gli aveano rappresentato come un uomo debole il quale tutto fidante
nello zio d’ogni cosa lo facea partecipe, e mal sapeva secondare la
moglie, avida al contrario di impero. Il buon principe, gli diceva il
Corio, giace a letto gravemente ammalato. Il Corio lodava la dolcezza
di questo giovane; che Comines, dalle cose sopra dettegli, stimò
invece dappoco, e quasi scemo di cervello: e il bravo storico milanese
vagamente fe’ sentire all’oltramontano, che Lodovico potesse aver
propinato il veleno a quel suo nipote. «È crudel cosa, egli diceva,
che questo dabben duca, non avendo ancora compiuti i 25 anni, come
immaculato agnello senza alcuna cagione sia spinto dai numero de’
viventi: tutti ne sono addolorati!»

Da Pavia venendo a Milano, il Corio non tralasciò di far ammirare
a Comines la Certosa insigne alzata a cinque miglia da quella città
da Gian-Galeazzo Visconti primo duca di Milano, per soddisfare alla
pia volontà di Caterina sua moglie; e che fu cominciata nel 1396;
mentre tre anni dopo, essendo la fabbrica della chiesa ben avanzata e
terminato il monastero aggiuntovi, furono chiamati 25 monaci certosini
ad uffiziarla; loro assegnando delle possessioni vicine, sì pel loro
mantenimento, come pel compimento di quel ricco edifizio, che al tempo
in cui Comines lo vide era tutt’altro che compito. Quel tempio assai
bello facea presentire i progressi della moderna architettura. Esso era
allora tenuto in conto di fabbrica sontuosa, che forse non avea pari al
mondo.

Comines col suo distinto amico ed i suoi servi cavalcando, e seguíto
da muli che portavano i suoi effetti; dopo varie ore di viaggio per un
paese fertilissimo ed ameno, tutto da canali intersecato, con praterie
grandissime ove pascolavano pingui armenti che danno il miglior
formaggio del mondo; giugneva a Milano, città che non poco, per la
fama di che godeva, destava la sua curiosità. Il circuito di questa
città era allora minore del presente; giacchè le nuove mura sono opera
posteriore degli Spagnoli. Allora sussisteva ancora il giro di mura
stabilito dopo la distruzione che di Milano nel secolo XII fatto avea
l’imperatore Federico I detto il _Barbarossa_; il quale circuito è
appunto là dove ora sono i così detti _terraggi_, come il nome stesso
lo indica, e come lo mostra eziandio il corso del naviglio che ne
formava la fossa. Le mura che allora vedevansi, con oltre cento torri,
erano state fabbricate da Azzone Visconti, che compì sì bell’opera nel
1338. Bensì v’erano fuori delle porte i borghi, assai popolati; e che
poi vennero aggregati alla città mediante il nuovo recinto.

Il Corio invitò Filippo Comines ad albergare con sè nel Castello
Giovio; ma questi ne lo ringraziò, osservandogli, che per uno straniero
avido di conoscere le costumanze dei paesi per cui passa, egli stimava
più opportuno il porsi su d’un albergo: e d’altro canto i servi
che erano col Comines non avrebbero potuto trovar alloggio seco nel
ristretto appartamento del nostro Bernardino. Comines, al contrario,
tanto insistette perchè il Corio seco si fermasse a desinar all’albergo
ove scavalcò, che il nostro storico milanese non giudicò ben fatto di
dover ricusare.

Allora in Milano, oltre le taverne ove solo vendeasi il vino al minuto
alla popolazione, v’erano ancora de’ comodi alberghi per alloggiarvi
i forestieri; a un dipresso come ora accade in ogni parte d’Europa:
perocchè la nostra città, allora ricchissima per i suoi traffichi,
le sue manifatture, la floridezza della sua agricoltura, già avea
fatti notevoli progressi verso un vivere colto e gentile. Non eravamo
più in que’ tempi rozzi in cui sovente il forestiere dovea mendicare
presso i privati un’ospitalità che egli non lasciava d’ordinario di
pagare anche senza risparmio; mentre solo pei poveri servivano gli
spedali aperti a ricovero de’ pellegrini. L’albergo a cui smontò il
Comines era uno dei più belli che la città potesse vantare, ed era
nella porta Ticinese, quartiere allora abitato in particolare dai
nobili, e precisamente trovavasi vicino alla Palla. Il suo fabbricato
era un ricco palazzo, se abbiasi riguardo ai tempi: le sue finestre
serbavano ancora l’arco acuto; ma erano ornate di bassirilievi in terra
cotta: un porticato abbelliva la corte interna: la porta era adorna di
colonne e bassirilievi; e la facciata era dipinta con qualche gusto. A
quel tempo, molte case in Milano appartenenti ai più ricchi e nobili
cittadini a questa somigliavano: e l’uso del dipingerle al di fuori
appunto allora introducevasi.

Comines ebbe diverse stanze per sè e i suoi famigli; e i suoi muli
trovarono ottima stalla. Ma il nostro storico, poichè col Corio ebbe
pranzato trattenendosi in discorsi di vario soggetto, volle con questo
passare nella sala comune a terreno, per godervi de’ piaceri della
milanese società. Era allora omai caduto il giorno; e la sala ove il
distinto nostro straniero recossi trovavasi piena di varj gruppi di
persone, che stavano sedute a diversi deschi, quali già cominciando e
quali aspettanti il pasto della sera.

La ragione per cui sì di buon ora tutta questa gente attendeva al
cenare, era semplice: in primo luogo, allora l’uso generale era di
pranzare a mezzodì o circa; in secondo luogo, innoltrata di alcune ore
la notte, al terzo tocco della campana di palazzo, tutte le osterie e
taverne doveano chiudersi, nè più era permesso vendere cosa alcuna,
se non ai forestieri che nelle prime alloggiavano. Così portavano
gli statuti; i quali provvedevano a mantener i costumi de’ cittadini
semplici e frugali. Corio, che osservò ciò al signor d’Argentone
(che tale era lo storico francese), gli disse anche, come per non
indurre ne’ cittadini il vizio dell’ubbriachezza, i tavernai doveano
vendere il loro vino, bene misurato, alle porte delle loro botteghe,
e non altrimenti; e che solo nelle osterie, ossia ove albergavansi
i forestieri e davasi eziandio a mangiare, era permesso di fare
diversamente.

Il Comines si assise col Corio ad un desco; e mentre che fra loro in
varj discorsi trattenevansi, non lasciavano di quando in quando di
osservare quello che intorno ad essi accadeva. V’erano nell’albergo
allora varie qualità di persone; semplici cittadini, cavalieri, uomini
di toga. Corio ne fece osservare al dotto suo compagno la varietà
costante nelle vesti. Questa, gli disse, proviene dalle prescrizioni
severe de’ nostri statuti; tendenti ad eliminare più che sia possibile
il lusso, sempre rovinoso per la maggior parte delle famiglie. «I
nostri statuti, proseguiva, proibiscono alle donne, eccettuate le mogli
de’ militi, di portar perle sulle vesti, o in monili attorno al collo,
o nell’acconciatura del capo: e lo stesso è vietato agli uomini, tranne
i militi. Così è proibito portare sui cappucci, o in altra parte degli
abiti, fregi d’oro o d’argento, ad eccezione dei bottoni alle maniche,
i quali ponno essere o di questi metalli composti o anche più ricchi
ed ornati di pietre preziose e di perle. Si può portare però il vescapo
d’argento: e ai dottori di legge ed altri giurisperiti non sono vietati
que’ fregi che ai militi, ossia cavalieri, si concedono, come anche
gli abiti ricchi di raso od armellino, o le vesti di porpora o tessute
d’oro o d’argento, che alla generalità non sono concesse. Il maggior
sfoggio permesso ai semplici cittadini ed alle loro mogli consiste in
fodere listate d’oro o d’argento, che loro sono accordate. Multe assai
gravose colpiscono i contravventori di tali statuti. La legge poi, che
pone un freno alla vaghezza di brillare con abiti sfarzosi, comanda
anche la decenza nella foggia delle vesti; nè una donna potrebbe
mostrarsi con un abito scollato, senza pagar una multa, essa e il suo
sartore.

Allora si accorse il signor d’Argentone che dagli abiti egli avrebbe
potuto distinguere benissimo la qualità delle persone. Egli chiese al
Corio, se in altri modi questi statuti milanesi, solleciti nel mantener
semplici i costumi regolassero le pompe de’ cittadini; e Corio così gli
disse. Gli statuti della nostra città reputansi molto savj in ciò, che
per ogni verso frenano la mania che nasce naturalmente negli uomini di
voler distinguersi nelle occasioni solenni. Così, dalla legge viene
limitato il corredo che lo sposo fa alla sposa, e viceversa; e tutto
deve stare nei limiti di una stretta modestia: è regolato il lutto; che
non può assumersi che dalla moglie del defunto e dai figli o figli de’
figli: sono regolate le pompe de’ funerali; ove solo ai militi e alle
persone qualificate è permesso un qualche sfoggio. In quest’occasione
poi, solo i primarj cittadini ponno ornar la bara di bandiere, di un
dato numero di torcie, e farla seguire dal cavallo dell’estinto; portar
anche il cadavere scoperto e vestito riccamente; mandargli dietro
un grosso codazzo di gente; usar ricchi drappi, pagar donne per fare
romoroso pianto innanzi la casa, e dare ricco banchetto a tutti gli
amici del trapassato: i semplici cittadini non ponno che onorare con
esequie modeste i loro morti, e banchettare quel giorno coi più stretti
parenti.

— E quali sono le persone che si considerano come qualificate in
Italia? domandò il signor d’Argentone.

— Queste sono, rispose il Corio, i militi, i giuristi, i rettori delle
città; e, dopo questi, i fisici: le prime tre classi specialmente
godono della maggior considerazione. Il collegio de’ giurisperiti di
Milano fruisce di varj privilegi: oltre ciò che già vi dissi intorno
alle pompe di cui è loro permesso cingersi, essi non sono obbligati
a marciare all’esercito se non sieno serviti di carrozza, ed anche
in tal caso ponno farsi supplire da altre persone: lo stesso è pei
notari, e pei governatori degli statuti del comune di Milano. Così,
nessun giudice del collegio è tenuto a far la guardia di notte, se non
quando si convochi l’esercito generale; nel qual caso è loro permesso
ancora mandare un supplente: nè può egli essere fidejussore nel comune.
I fisici, come anche i maestri di grammatica, essi pure devono in
carrozza esser condotti all’esercito, e ponno mandar chi li supplisca;
nè ponno aver il carico di esercitar le funzioni di anziano o di
auditori. Privilegi simili hanno i medici che aggiustano ossa infrante
e slogature. I chirurgi che compongono il collegio de’ chirurgi, non
sono tenuti che a mandar quattro di loro all’esercito: nè alcuno può
esercitar chirurgia se non è, dopo opportuno esame, ammesso a formar
parte di quel collegio. Bensì medici, fisici, chirurgi, sono obbligati
tutti a visitare i poveri gratuitamente. — E anche gli scolari sono
esenti da alcune incombenze, e dall’andare all’esercito; sia che
imparino la legge, sia che attendano alle scienze filosofiche ed alla
medicina.

Non aveva il Corio terminato di dar queste notizie intorno ai nostri
usi al suo amico, quando una nuova brigata assisasi lor vicino, e
servita di cena, cominciò ad attrarre la loro attenzione, e finì
quasi a congiungersi con loro: erano quelli quattro cittadini che
nulla aveano di notabile negli abiti, sebbene uno d’essi poi non
poco distinguesse la giusta posterità: quest’era Bramante, pittore ed
architetto; il quale, malgrado il suo merito, però, amando la buona
compagnia e l’allegria, era spesso ridotto al secco; nel qual caso il
sollazzevole compagnone diventava poeta, e con sonetti si raccomandava
a’ suoi protettori per averne danaro, che poi sciupava di nuovo così
presto come il primo. Il Bramante salutò il Corio, da lui conosciuto
nel Castello ove avea spesso lavorato; e così pel di lui mezzo quella
lieta brigata coi due nostri storici non fece quasi che una sola
società.

Si discorse di molte cose; e soprattutto della prossima venuta de’
Francesi a Pavia, ove si stavano facendo magnifici preparativi per
onorare il Re cristianissimo. Alcuno si proponeva di recarsi in
quella città per vedere l’ingresso di sua maestà, di cui il Comines
descrisse l’aspetto e il carattere. Uno di quel piccolo crocchio si fe’
notare particolarmente col suo cicaleggio: era costui un omicciattolo
che nulla avea di veramente distinto, se non se una faccia che ben
osservata nulla prometteva di buono, e due occhietti piccoli e furbi
che faceano presentire in lui tal persona con cui non era bene di
troppo confidarsi. Costui magnificava, senza serbar modo alcuno, la
saviezza di Lodovico il Moro; il quale si era meritato non pure, diceva
egli, l’affezione de’ popoli, ma anche la piena confidenza del Re di
Francia: la venuta del Re avrebbe di non poco accresciuto il lustro
degli Sforza; poichè l’alleanza di questa casa col Cristianissimo dovea
aumentarne, in modo incalcolabile, l’importanza. Il Re avrebbe trovato
nel Moro un uomo saggissimo, che assai gli avrebbe giovato co’ suoi
consigli e co’ suoi danari. Il Moro, già, era splendido: egli sapea,
all’uopo, sussidiare gli amici!...

— E pagar scarsamente gli operai, l’interruppe il Bramante.

— Eh via, so bene che scherzi, amico, soggiungeva l’adulatore: egli
è che voi altri artisti non siete mai sazj, e sempre vi lamentate; ma
quando mai vi fu per voi miglior tempo di questo! Egli è che tu butti
il tuo; ma del resto il Moro anche a te lascia forse mancar lavoro? E
chi potrebbe mettere in dubbio la sua inclinazione a beneficar tutti, e
particolarmente i bei talenti!...

— Come sei tu, l’interruppe di nuovo il Bramante: i talenti tuoi
oratorj intorno alla bontà del governo del Moro sono certamente ben
pagati: tutti almeno lo credono.

— Eh, datti pace, che io parlo per pura giustizia: che del resto, se
il Moro mi fa del bene a chi non ne fa? Il signor d’Argentone vedrà,
se vorrà darsene la briga, in quanti modi, il Duca di Bari benefica la
città nostra ch’egli regge: e più farebbe se fosse egli il padrone....

— Il duca Gian-Galeazzo però gli dà poca briga! soggiunse
l’incorreggibile Bramante.

— Il Duca, da saggio giovane come è, lascia governare allo zio; perchè
ne conosce la virtù....

— Sì, forse come Bernabò conobbe quella di Gian-Galeazzo Visconti
suo nipote! — E questa arditissima replica di Bramante, che alludeva
al sospetto che il Duca fosse stato dallo zio tradito e avvelenato,
fece seguire un istante di silenzio; disapprovando ognuno di tal modo
l’imprudenza del mordace artista.

— Amici, disse il Corio, cambiam discorsi! non è bene parlar di cose di
cui ci si potrebbe domandar conto un giorno! Tutti sanno che Bramante
è assai pungente ne’ suoi detti, e nessuno vorrà far caso della sua
leggerezza, e di ciò che dice per puro spirito di contraddizione! Del
resto, chi non ammira i veramente sommi talenti e meriti del signor
Lodovico!

— Che il nostro amico qui, soggiunse Bramante, è pagato per far
conoscere a tutto il mondo; togliendo a te, caro Bernardino, il
mestiere di stendere le storie! — Ma, via, se dobbiam tacere, si
taccia: chè in buon punto ecco entrano due suonatori colla viola e il
flauto.

Così era infatti: i due discepoli d’Apollo cominciarono quindi a far
ammirare la loro abilità: varie sonate vennero spacciando al loro
lieto uditorio; e raccolsero un premio abbondante della loro fatica.
In fine la notte era già alquanto innoltrata; e si udì l’ultimo tocco
della campana che invitava ogni uomo a ritirarsi: immediatamente tutte
le pratiche dell’albergo sgombrarono la sala; i suonatori divennero
muti, nè più udironsi partendo, essendo a quell’ora proibito far alcuna
serenata: più non restarono nell’albergo se non se le persone che vi
doveano passare la notte. Il Corio, poco dopo, si licenziò dall’amico,
promettendogli di tornare a lui il dì seguente di buon mattino.

Il Comines si trovò assai comodamente alloggiato nell’osteria che
scelta gli avea lo storico milanese. Il lusso delle camere allora, è
vero, non era grande; ma tutto ciò che que’ nostri antichi padri in
generale usavano pei loro comodi, non mancò allo scrittor francese che
fra noi facea soggiorno. Un buon letto, sedie, tavole, alcuni vasi per
lavarsi, casse e cofani per riporre le vesti e la biancheria, scrigni
per mettervi oggetti meno voluminosi, ecco i mobili ordinarii di un
appartamento di que’ tempi; se vi aggiungi qualche bello specchio di
Venezia, per colmo di ornamento: or tutto questo comodo arredamento
aveano le camere destinate al Comines. Solo ne’ palazzi de’ grandi
vedevansi, oltre a queste cose, ricche tappezzerie, ed altri oggetti di
un lusso maggiore e ognor crescente.

La notte fu dal nostro straniero passata assai tranquillamente,
poichè la legge allora proibiva ogni strepito importuno, persino,
come dicemmo, i dolci suoni degli amanti sotto le finestre delle loro
belle. In breve la romorosa città di Milano fu sopita tutta in un
profondo sonno; e il silenzio era sì alto, che i leggeri movimenti
de’ cavalli che eran nelle stalle dell’albergo solo interrompevano
quella quiete generale e solenne. Il signor di Comines, per tal modo,
potè ottimamente riposare dalle sostenute fatiche; e non svegliossi
il giorno appresso se non se quando il dì era già alquanto avanzato.
Poco dopo, a lui fu annunziato che il Corio abbasso lo attendeva: e
molto non stette a raggiungerlo, a fine di far una corsa con esso per
la città, scinti però entrambi delle loro armi, così essendo rigorosa
prescrizione degli statuti di quel tempo.




Capo XI.[4]

SEGUE LO STESSO ARGOMENTO


Comines poco potea trattenersi in Milano; onde non osservò allora di
fretta se non la cose più notevoli. Egli ammirò l’antico tempio di
Sant’Ambrogio, ove erano pel passato coronati i Re d’Italia; ammirò il
Duomo cominciato da Gian-Galeazzo Visconti, probabilmente per espiare
l’avvelenamento dello zio; come forse poi per consimile motivo Lodovico
il Moro alzò il tempio della Vergine presso S. Celso. Ma la città,
sebbene abbellita qua e là da moderne fabbriche alzate dai ricchi
milanesi e dai principali feudatarj dello stato, desiderosi, come
accade, di brillare alla corte elegante de’ loro principi; malgrado
ciò, dico, era in gran parte composta di case antiche abitate da
artigiani numerosi, e con vie anguste e irregolari; come in generale
erano quasi tutte le città a que’ tempi. Tra i palazzi più cospicui di
allora se un avanzo il mio lettore desidera di conoscerne, osservi la
casa de’ Borromei, e il Broletto che era stato l’abitazione del famoso
Carmagnola, condottiero notevole pel suo valore, per la sua infedeltà,
e pe’ suoi delitti. Varie case poi non erano state rifabbricate,
ma solo abbellite col dipingerne la facciata e ornandola anche di
bassirilievi. In generale però si era fatto molto; e il Lazzaroni
ebbe a dire, che Milano di rugosa vecchia era diventata un’avvenente
donzella, per merito di Lodovico. I Visconti aveano poi qua e là
alzati alcuni palazzi, ma più notevoli per vastità che per bellezza; e
tali erano quelli dell’Arengo o Broletto vecchio ove ora è il palazzo
vicereale, quello di S. Giorgio, quello di S. Giovanni in Conca; come
anche quello, più antico di tutti, sulla piazza de’ Mercanti, detto
il Broletto nuovo, che era il palazzo del comune. Nel Broletto vecchio
risedeva allora il Consiglio di Giustizia. Il Lazzaretto, fuori della
città a qualche distanza, pure fu dal Comines osservato e lodato; e
visitò anche la Certosa di Carignano, alzata dall’arcivescovo Giovanni
Visconti: del resto per que’ tempi era cosa sontuosa non meno che
nuova il portico de’ Figini, eretto da Pietro Figini in occasione delle
nozze di Galeazzo Sforza, ed a decoro, come una lapide ricorda, della
sua florida patria. Il tempio di S. Maria delle Grazie coll’unitovi
chiostro non era ancora (se vogliamo credere al Morigia) stato alzato
da Lodovico; come pure una parte di quelli altri edifizi di questi
tempi di cui già tenemmo discorso al nostro lettore.

Finalmente egli osservò il bellissimo castello della città che passava
per il più sontuoso dell’Italia. Rialzato da Francesco Sforza, ei non
l’abitò; ma tosto vi si ricoverò il suo successore, Galeazzo, che molto
ampliò la ducale abitazione di esso, e moltissimo la abbellì di opere
di pittura, arte della quale assai si compiaceva. Ricchissima era la
stalla degli Sforza: la loro cappella vantava musici eccellenti; poichè
non poco se ne dilettarono que’ principi, come anche Lodovico il Moro.
E sempre nuovi abbellimenti andava poi ricevendo quella magione ducale;
ed anche al tempo in che la visitava il Comines vi lavorava il celebre
Leonardo da Vinci, pittore, scultore ed architettore eccellente,
e celeberrimo meccanico. In quel giorno stesso Vinci si era recato
a Pavia, per dar ordine alle feste che far colà si doveano per la
venuta del Re; e Corio, dolente di non poter far conoscere al francese
istorico quell’uomo già celebre, gliene narrò la vita, e gli mostrò
le sue opere. Noi faremo lo stesso col nostro lettore; ma servendoci
ancora di materiali estranei alla narrazione del Corio.

Leonardo da Vinci nacque in un piccolo castello posto in Valdarno da
non legittima alleanza nel 1452: ma allora in Italia, come lasciocci
scritto il Comines e come i fatti mostravano, poca differenza facevasi,
noi il dicemmo, fra il figlio legittimo ed il naturale. Ser Piero suo
padre, vedendone l’ingegno perspicacissimo, per cui a molti studj
attendendo in tutti assai riusciva, e tali erano l’aritmetica, la
musica, la poesia, il disegno; ma accorgendosi che nel disegno poi
facea progressi maravigliosi; lo pose a studiar quest’arte bella presso
Andrea Verocchio, valente pittore, scultore ed architettore; e ben
presto il maestro fu dal discepolo superato. E già era celebre e come
artista e come meccanico, quando il Duca di Bari lo prese al suo soldo,
circa al 1483, incaricandolo fra le altre cose di formare una statua
colossale equestre di bronzo rappresentante il glorioso suo padre
Francesco Sforza; al cui modello in creta subito ei pose mano. Uomo
ingegnoso oltre modo, fu a lui, credesi, che nel 1489 venne commesso
di dirigere la pompa delle nozze del duca Gian-Galeazzo; e nel 1490 poi
regolò gli spettacoli che si diedero per quelle del Moro. Ma l’incarico
principale che il Duca di Bari affidò al Vinci, fu la direzione
dell’accademia di arti, da lui stabilita col pretesto di dare al nipote
un’educazione quale a gran sovrano conveniva. Lodovico infatti, non
contento di aver ornata Milano di pace, dovizia, templi, e magnifici
edifizj, volle ancora arricchirla di mirabili e singolari ingegni, i
quali a lui da ogni parte allora concorsero; onde Bellincioni poeta
fiorentino, da Lodovico pure a sè chiamato, in un suo sonetto in lode
di questo principe disse, che Milano per scienza era una novella Atene.

Vinci, oltre all’occuparsi intorno al modello per la detta statua
equestre, e dirigere all’uopo gli spettacoli che davansi ora dal
sovrano ora dai gentiluomini, lavorava anche come pittore; ed egli
fece i ritratti di due donzelle amate dal Duca di Bari, cioè Cecilia
Galleriani e Lucrezia Crivelli, dalla seconda delle quali Lodovico ebbe
certamente uno de’ suoi figli naturali, che fu Gian-Paolo; il quale poi
si distinse nel 1513 nella difesa di Novara contro i Francesi, ed ebbe
nome di prode guerriero. I costumi di Lodovico non erano men rilassati
che quelli di tanti altri del suo tempo; e i ritratti delle sue belle
furono lodati senza mistero, in versi, dai poeti corrotti di quei dì.

Le altre opere insigni che Vinci fece in Milano sono posteriori
all’epoca di cui parliamo. Egli era un vero genio; esperto non solo in
tutte le belle arti, ma ancora in molte scienze: e precedè il Galileo
nell’attenersi all’osservazione della natura ed inculcarla come norma
sicura a’ suoi seguaci. La pittura, la scultura, l’architettura,
la geometria, l’idrostatica, la meccanica, la musica, la poesia,
furono quasi ad un tempo oggetto de’ suoi studj, ed in tutte riuscì
eccellente. E a penetrante ingegno congiungevansi in lui bellezza di
volto, grazia di favellare, e soavità dì tratto; sicchè era l’oggetto
della maraviglia e dell’amore di tutti. Egli percepiva da Lodovico
l’annuo stipendio di 500 scudi d’oro. — Le opere più insigni che fece
in Milano furono, oltre il modello della statua colossale di Francesco
Sforza (il quale fu poi dai soldati francesi vandalicamente atterrato
nel 1499), il Cenacolo stupendo dipinto nel refettorio nel convento
di S. Maria delle Grazie; e l’unione dei due navigli, dell’Adda e del
Ticino, col mezzo di un canale di comunicazione introdotto in Milano,
superando mediante sei conche o sostegni la differenza assai notabile
di livello che a ciò si opponeva.

Corio ragionò altresì al Comines d’altri uomini sommi che il
principe proteggeva: fra’ quali v’era il Bellincioni, dal Moro
amato singolarmente, e di doni ed onori colmato, ed anzi di alloro
solennemente ancora, se è vero ciò che si dice, incoronato: egli morì
nel 1491; e stimate furono a’ tempi suoi le sue poesie burlesche.

Altro poeta era quel Bramante cui Comines visto già avea, e delle
cui opere di architettura già altrove alcuna cosa toccammo: egli
era stretto in grande amicizia con Gaspare Visconti, poeta allora
celebre, come si disse: e, al pari del Vinci, era abilissimo nel dir
versi all’improvviso al suono di cetra. Aveva da Lodovico un modico
stipendio; onde, sempre in bisogno, mostravasi mal contento della
propria sorte, ed era costretto a ricorrere agli amici; e sì che anche
di pittura sapeva lavorare! Più tardi, ei da Milano passò a Roma; ove
fu il primo a disegnare quella gran basilica Vaticana; cominciata nel
1506.

Franchino Gaffurio, nativo di Lodi, a ragione tenevasi pure per un
distinto ingegno. Insegnò musica in Verona, in Genova, in Napoli,
nella sua patria; e nel 1482 venne eletto dal Moro capo de’ cantori
di Milano, ove insegnò l’arte sua, componendo a un tempo opere che gli
acquistarono molta fama.

E d’altri personaggi ancora, allora famosi, il Corio parlò al sig.
d’Argentone; ma noi non ne terremo parola; perchè ora la troppa età
sparse largo obblio su la loro rinomanza e le loro opere; e frate
Luca Pacciolo, famoso nelle matematiche, e Demetrio Colcondila greco
versato nella letteratura sua patria e nella latina, entrambi da non
confondersi con altri nomi minori, vennero più tardi ad onorare la
corte del Moro, cioè nel 1496 il primo, e nel 1492 il secondo. Noi
piuttosto non passeremo sotto silenzio due benemeriti ministri del
principe che sì splendida protezione prestava alle lettere, e sono
Bartolommeo Calchi e Jacopo Antiquario.

Bartolommeo Calchi di antica e nobile famiglia di Milano, avendo
fatti negli studj notabili progressi, fu dal duca Galeazzo Maria,
poi da Lodovico, dichiarato primo segretario, e adoperato a consiglio
ne’ più rilevanti affari. Molti dotti gli dedicarono le loro opere,
celebrandolo come cultore degli studj e loro mecenate. Egli a proprie
spese, come in parte si disse, fabbricò in Milano due scuole che
minacciavano rovina, e le provvide di buoni maestri. Sopravvisse alle
sventure del Moro; e morì di 74 anni nel 1508, — Jacopo Antiquario
venne pure lodato assai dai letterati de’ suoi tempi che dedicarongli
loro opere; uomo probo e liberale, era generalmente amato ed onorato.
Perugino di patria, servì come segretario Galeazzo Maria Sforza, il
figlio di lui, e Lodovico il Moro: amava convitare i dotti suoi amici;
ma egli era sobrio oltre ogni dire, e di semplici costumi. Scriveva con
eleganza, ed era anche buon verseggiatore.

Il Comines non mancò eziandio di interrogar il Corio intorno alle cose
del governo e dell’amministrazione dello stato; e Corio gli fu assai
largo di particolari su questo proposito.

Un Consiglio di Stato ajuta il Duca nell’esercizio del potere
legislativo e negli affari concernenti propriamente lo stato: in questo
consiglio, oltre i consiglieri dello stato, entrano il castellano della
rôcca Giovia, il primo segretario, il maestro generale di casa, il
camerlengo, i commissarj generali della gente d’arme, e qualch’altro
dal principe a ciò autorizzato. Tale consiglio non è mai composto di
meno di venti membri: e radunasi nel Castello, avanti al principe. — Un
Consiglio di Giustizia, assai meno numeroso, ha sede nella corte ducale
dell’Arengo a canto al Duomo, e delibera intorno alle cause civili e
criminali.

I Maestri delle entrate hanno la cura delle entrate; e pongono
all’incanto i dazj dì Milano, facendo incantar quelli di fuori dai
referendarj: fanno riscuotere le entrate, e le mandano al tesoro:
sono sorvegliati dal principe e dal Consiglio di Stato. Un magistrato
straordinario si stabilisce per le entrate straordinarie. Durante
le guerre, Lodovico creò i deputati del danaro, a fine di trovar
danaro e far le spese straordinarie. I commissari del sale hanno
cura delle saline di Bobbio, ec.; prodotto il sale essendo per lo
stato assai rilevante. Il tesoro resta nella rôcca di Porta Giovia
sotto la custodia di tre chiavi. I referendarj della città attendono
all’esazione delle entrate.

Sonovi quattro vicarj generali per fare i sindacati; tre di questi son
forestieri, affinchè riescano più imparziali; uno è milanese, per dare
quest’onore alla città primaria dello stato. Il capitano di giustizia,
il podestà di Milano, e il vicario di provvisione di questa città sono
pure cariche eminenti. Alle podesterie delle città minori si eleggono
uomini di grado onorevole; ed essi tengono giudici e vicarj sotto di
sè secondo il bisogno, e famiglia per eseguire i loro ordini. Le terre
minori hanno anch’esse i loro ufficiali. Cinque conservatori degli
ordini attendono a fare che le cose camminino rettamente e secondo il
giusto ordine. Minori ufficiali sono i cancellieri, i ragionati, ed
altri. Vi sono, un ufficio delle vettovaglie, che invigila che lo stato
non manchi di biade; uno di sanità, che sorveglia al mantenimento della
salute pubblica. Il papa nomina ai beneficii vacanti; ma il principe
propone il candidato.

Un maestro generale della corte osserva gli ordini del palazzo e li fa
osservare dai senescalchi. Al servizio della corte v’è un numero grande
di persone, fra i quali i camerieri di camera.

L’Inquisizione attende a purgar lo stato dagli ebrei e dai marrani;
qualche volta essa fa ardere stregoni: e così mantiene pura la fede.
— Le pene sono spesso ridotte a multe: la tortura giova ad ottenere le
confessioni de’ rei: sonovi confische; ma ad esse procedesi lentamente:
talora la pena di morte è esacerbata da tormenti: così gli uccisori di
Galeazzo Maria Sforza, fra cui l’Olgiati, furono tanagliati e squartati
vivi, per porsene le membra sulle porte della città, a terrore di chi
fosse tentato di imitarli.

Infatti gli statuti sono abbastanza saggi per rispetto al tutelare la
roba; ma troppo crudeli nel togliere per motivi poco gravi la vita.
Eccone un’idea. Nessuno deve porsi alla tortura se non quando, imputato
di grave delitto, abbia contro di sè forte indizio: gravi delitti
consideransi quelli di eresia, sodomia, di aver turbata la quiete
pubblica; aver commesso assassinio, stupro, veneficio; aver sostenuto
alcuno in privato carcere; aver commesso falso, saccheggio, furto,
incendio, ed alcuni altri misfatti pei quali corre pena di sangue. Il
testimonio poi non può torturarsi, se non vacilli o dica il falso. Una
sentenza criminale è inappellabile; ma il reo entro un mese dopo che fu
preso deve essere dal podestà o condannato o rilasciato: e le sentenze
devono emettersi in un luogo pubblico, cioè o nel Consiglio pubblico,
o nel Broletto nuovo, o nella Corte dell’Arengo. Trattandosi di pene
pecuniarie, se ne perdona la metà a chi prontamente confessa il proprio
delitto.

L’omicida è decapitato; e se fugge gli si confiscano i beni, tranne
una parte concessa a’ suoi eredi, che è la metà circa. Di morte
è punito chi rapì una donna onesta colla forza e la violò: se non
concorse la forza, paga grave multa. Uccisa è pure l’adultera; ma non
può esser accusata che dai più stretti parenti: la donna non maritata
che spontaneamente si abbandona ad un amante è gravemente multata, ma
non può pure accusarsi che da stretti parenti: e vanno eccettuate le
pubbliche meretrici. Il reo di sodomia è abbruciato. Chi tiene privato
carcere, è punito di morte: rigorosamente è punita ogni violenza: il
ladro è impiccato: uccisi sono venefici e incantatori; il ladro famoso
è appeso alle forche per la gola: per furti piccoli, foransi al reo
le orecchie con un ferro rovente, ed è frustato per le strade; ma se
è recidivo, è impiccato, o per grazia multato: per un terzo furto, è
impiccato irremissibilmente. Ma un furto di pochi soldi non viene però
come furto punito. L’assassino è tratto alle forche a coda di cavallo,
e quivi appiccato per la gola: e come assassino è considerato tanto
colui che per prezzo uccise alcuno, quanto quegli che pagò per farlo
uccidere. — Per ferite, ingiurie, ec, corre multa a favor del comune:
le multe sono più o meno gravi a norma della gravità della ferita;
p. e., per aver cavati gli occhi ad uno pagavansi cinquecento lire di
terzuoli. — Chi ricovera un reo di gravi delitti, è considerato come
esso reo. — Il fabbricatore di moneta falsa viene abbruciato: chi
falsa carte importanti, paga il quadruplo ed è esposto in pubblico per
tre dì: se è recidivo, gli vien troncata una mano; la terza volta è
abbruciato. — I comuni devono risarcire i danni fatti in essi. — Chi
tiene giuochi proibiti, è multato gravemente. — Di notte dopo il terzo
segno, nessuno può andar con armi col lume, o senza armi e senza lume.
Nessuno poi può portar armi proibite per la città, se non uscendone o
entrandovi.

Anche le leggi civili sono convalidate spesso da gravose multe. Non
sempre è permesso appellarsi a un giudice maggiore nelle cause civili;
nè mai poi più d’una volta. Nelle successioni, i maschi sono assai
vantaggiati in confronto delle femmine: le donne, dotate che sieno,
altro non ponno pretendere. La moglie non può dal marito ereditare più
del quarto de’ suoi beni: ha poi diritto sempre agli alimenti se non
abbia del suo, morendo il marito; come pure lo hanno gli ascendenti.

Nè noi lasceremo di qui accennare, che le professioni erano libere;
tranne alcune poche per le quali viene dagli statuti stabilito ciò che
far devesi in proposito. Era proibito esportar grano senza licenza;
e v’erano regolamenti concernenti i mulinai, i venditori di farina,
i prestinai, gli osti, i macellai, gli speziali, i rivenditori,
i pescatori; affinchè tutti non pregiudicassero i loro avventori
nell’esercizio della loro professione. Così v’eran regolamenti
opportuni intorno ai pesi e alle misure. Anche altre professioni aveano
le loro prescrizioni; come ve ne erano per regolare i prezzi di varie
merci, ec., i dazi che esse doveano pagare, e cose simili.

Gli ecclesiastici avevano i loro giudici ecclesiastici, ossia il loro
foro separato: giudici proprj v’erano altresì pei mercanti; la cui
società proteggeva i proprj membri, e concorreva alla difesa della
città. I mercanti eleggevano 12 loro consoli annui; due de’ quali
aveano titolo di Abati, che duravano due mesi: tali consoli giudicavano
secondo la legge e la consuetudine, e vegliavano sulle cose relative al
commercio. — I mercanti di lana aveano particolari statuti: eleggevano
quattro consoli con giurisdizione intorno alle cose spettanti alla loro
arte, e ciò senz’altro appello fino alla somma di lire 10 terzuole:
e tale società avea altri regolamenti concernenti i suoi particolari
interessi: nessuno poi potea lavorar lana se ad essa società non
apparteneva; nella quale non entravasi se non presentando idonea
cauzione. — Gli usurai, saviamente non erano considerati come mercanti.
— Il mercante che fuggisse per non pagare, era perseguitato, lui e
della sua famiglia i membri che con lui convivevano.

Eranvi poi, oltre le leggi suntuarie, altri regolamenti, rispetto
alla caccia; alle meretrici, a cui non era permesso abitare che in un
luogo solo della città, nè mostrarsi in pubblico se non sotto alcune
condizioni; e contro i bestemmiatori che venivano condannati ad una
multa.

Però se varie delle pene erano gravi, quella età concedeva talvolta
ad esse alcun temperamento; poichè v’aveano gli asili de’ templi, ove
ricoverando spesso il reo dovea trovare salvezza. Tuttavia pare, che
l’abuso degli asili fosse maggiore ne’ tempi successivi che in quello
di cui parliamo: come che pure allora sussistente, era meno esteso.

Infine, fuori della città ogni comunità del milanese era obbligata
ad aver campari, i quali custodissero le proprietà de’ loro abitanti;
ed erano poi tenute le varie terre a reintegrare i danni che in esse
venissero a chi che si fosse recati.

Ma tornando agli ordini del governo, il Duca, osservava Corio, ha
quattro segretarj; il Calchi, è alla testa degli affari di stato ed
ha sotto di sè varj cancellieri, uno per la Germania, un altro per
Venezia, ec.; il secondo segretario, Jacopo Antiquario, è per le cose
ecclesiastiche; un terzo, per gli affari di giustizia, e singolarmente
criminali; l’ultimo è incaricato degli affari della Camera, e fissa la
lista delle spese de’ salariati, ed altre, spedendole ai maestri delle
entrate perchè ne facciano seguire i pagamenti: e questi segretarj
abitano nel Castello ove risiede il principe.

Ora è cosa rara che si aduni il Consiglio Generale della città; ma
questo si convoca però ancora nelle circostanze più gravi: per altro i
Duchi hanno ormai paralizzate le facoltà di tal consiglio.

Il duca sceglie i castellani a cui sono date in consegna le fortezze
dello stato; esse sono ottantotto. Quanto alle milizie, queste si
compongono di uomini d’arme, cavalli leggeri, e provvisionati; ed
hanno i loro capitani e capi. Le guardie del principe chiamansi
lance spezzate. In tempo di pace si tengono 1200 uomini d’arme,
cioè 200 della famiglia, 300 lance spezzate, ed il resto camerieri e
gentiluomini di casa del Duca, e capitani, condottieri, ed altri capi;
500 cavalli leggeri, e 600 provisionati. In tempo di guerra queste
truppe si aumentano, giusta il bisogno. La paga è data alla famiglia
d’arme e lance spezzate dai deputati a quest’ufficio: mentre gli uomini
d’arme e cavalli leggeri de’ capitani e condottieri vengono pagati
dai loro padroni, secondo che è specificato nelle condotte loro; i
quali ponno anche cassarli e rimetterli; avendo però obbligo di tenere
compagnie buone, fedeli, e ben in ordine. — Alle genti d’arme tutte
sono deputati due commissarj generali, i quali ne abbiano cura. — La
custodia della rôcca di Porta Giovia è raccomandata al suo castellano.

Finalmente il Corio diede al signor di Comines varie notizie sulla
condizione de’ cittadini. Il commercio gli arricchisce grandemente,
egli diceva; le manifatture sono floride, e consistono particolarmente
nella fabbricazione famosa delle armi, e in quella de’ panni, e de’
drappi serici. Ma il traffico non si limita a questi soli oggetti:
grande è il numero dei banchieri e mercanti: grande è la varietà dei
mestieri, e la copia degli artigiani. Coll’agiatezza de’ cittadini,
cresce la gentilezza de’ costumi: e il lusso della corte di Lodovico ne
è fomite ed esempio; qui infatti spettacoli, qui giostre, qui tornei,
qui teatro, qui musica, ec. Lo sfoggio, in generale, è nelle vesti; ma
talora si grandeggia anche nei pranzi, negli addobbi, e in mille altri
modi: se non che ora comincia a introdursi del manierato ne’ nostri
modi del conversare. — E veramente allora Milano, per testimonianza
anche del Guicciardini presentava un aspetto invidiabile. «Pienissima
di abitatori, dic’egli, mostravasi; e per la ricchezza dei cittadini
e per il numero infinito delle botteghe ed esercizj, per l’abbondanza
e dilicatezza di tutte le cose appartenenti al vitto umano, per le
superbe pompe e sontuosissimi ornamenti così delle donne come degli
uomini, e per la natura degli abitanti inclinati alle feste ed ai
piaceri, non solo piena di gaudio e di letizia, ma floridissima e
felicissima sopra tutte le altre città d’Italia.»

Da altri particolari che al Comines erano dati dal Corio però
rilevavasi, che un velo di superstizione ancora in generale ingombrava
le menti: e lo stesso Lodovico il Moro prestava fede all’astrologia
giudiziaria che universalmente era in voga. Si credeva ne’ presagi,
negli auguri; e ad ogni tratto si stimava di vederne: e la plebe era
in mille altri modi ancora superstiziosa. Già si disse della credenza
nelle stregherie; prestavasi fede nella magia; e gli impostori
poteano ciurmare i popoli quanto loro piaceva. Il clero, sì regolare
che secolare, generalmente, era ignorante e corrotto. Molti erano i
monasteri; ma non tanti però come furono ne’ tempi seguenti. Se non
che la cultura, che ora si promoveva, era sperabile avrebbe prodotti
favorevoli cambiamenti. Virtù non rara però era allora la beneficenza:
l’ospitale maggiore ne aveva varj altri sotto la sua direzione; e ne
esistevano ancora per l’alloggio de’ pellegrini poveri; ed uno per
ricoverarvi un dato numero di vecchi.

Il Comines fu soddisfattissimo di tutte le notizie importanti dategli
dal Corio; tanto più che da sè male avrebbe saputo procurarsele, poco
potendo trattenersi in Milano, come già dicemmo: egli, partendo,
strinse cordialmente la mano all’amico, che pure dovea recarsi a
Pavia; e gli disse: Noi ci rivedremo, probabilmente; ma in ogni caso
io mi ricorderò mai sempre con piacere del saper vostro e della vostra
cortesia; e ringrazio il cielo che mi abbia mandato un uomo tanto in
ogni cosa versato, per farmisi interprete di ciò che v’ha di meglio in
questa veramente splendida città! — Corio sorrise; e disse, che egli
pure ringraziava la fortuna che gli avesse fatto conoscere un uomo di
rara penetrazione, e tanto erudito delle cose de’ suoi tempi; come era
il signore di Argentone. — Quando l’amicizia sorge dalla stima, in poco
d’ora si fa grande e rimane poi durevole.




Capo XII.

GRAVISSIMI ACCIDENTI


Ora dobbiamo un po’ da lungi riassumere le cose del duca Gian-Galeazzo,
e di Isabella d’Aragona sua moglie. Dopo che la Duchessa ebbe avuta
certa notizia che la sua lettera scritta al padre era stata fedelmente
a lui inviata, ella piena di ridenti speranze si lusingò, che in breve
la sua sorte fosse per mutarsi: ella non tacque allora più oltre al
giovine suo consorte ciò che fatto avea; questi, come che dolente
perchè al Moro forse recherebbesi un disgusto non meritato, pure non
ardì rimproverare la diletta sua sposa; mentre alla fine essa non
desiderava se non se quello che a tutto buon diritto le si competeva.

Ma allorchè al Duca di Bari giunsero le notizie di ciò che era
accaduto; ed egli se ne conturbò ma nel tempo stesso, dalla moglie
e dal suocero confortato, risolvette di non cedere, e far anzi ogni
sforzo per consolidare in sè il potere col far credere il nipote ancora
men atto agli affari che egli non era; allora, dico, Lodovico, preso in
disparte il nipote, con lui tenne questo discorso.

— Nipote mio, l’ambizione della vostra sposa minaccia di prezipitare
questo stato. Voi sapete che per non essere ancora voi stato
riconosciuto dall’Imperatore come legittimo duca ne’ vostri dominj,
potrebbe quando che sia l’Impero turbare le cose nostre: e i Milanesi
sarebbero ben contenti de tornare sotto la dominazione di Cesare;
poichè, dove nei tempi degli imperatori non se pagava che mezzo ducato
per fuoco, ora la chiesa, i nobili, e il popolo, per la malvagità dei
tempi e il decoro della vostra ducal corte, sono assai aggravati, e
pagansi seicentocinquanta mila e fino settecentomila ducati: onde
i popoli secretamente non cercano altro che mutazione di stato; e
il vostro trono è ben lontano dall’essere ancora così consolidato,
come, col tempo, ricevendosi l’investitura dall’Imperatore, spero di
rendervelo.

— Oh quanto siete saggio, mio Zio! sclamò allora Gian-Galeazzo; ed
abbracciò Lodovico, che gli rese in modo grave quell’abbraccio.

Lodovico quindi, vedendo ben avviata la cosa, prese un aspetto ancora
più grave e pensieroso, e proseguì: — Ma, nipote caro, la vostra
moglie, per un desiderio vano di comando che non se addice al suo
sesso ed alla sua età, nella quale poca esperienza può avere di cose
tanto gravi come sono quelle dello stato; la Illus.a duchessa Isabella
l’ha fatto la ragazzata de scrivere al Duca di Calabria suo padre
una lettera piena di amarezze e lamentanze contro di me; per istigare
suo padre e l’avo, che trovino maniera de tormi ogni ingerenza negli
affari, per darla a voi, sperando ella di maneggiar poi lei ogni cosa
come sarà il suo capriccio! — Allora, nipote mio, come le cose andranno
io non so!.. Voi siete omai giunto a età maggiore; io continuava a
governare per torvi l’imbarazzo di tanta mole de affari, e pensava di
farlo finchè l’Imperatore vi riconoscesse. A quest’oggetto io medito
offrire con bona dote la mano di Bianca vostra sorella al serenissimo
Massimiliano Re de’ Romani, per averlo favorevole, ed ottenere, una
volta che el sia imperatore, questa benedetta investitura: ma se
le cose così non vi piaciono, io sono disposto a renunziare fino da
questo giorno el governo; e voi farete di me quello che crederete più
opportuno; oppure mi ritirerò in qualche castello, a darme agli studi,
che dio sa quanto desidero di finire a questo modo la mia vita.

— Ah, ottimo mio Zio, no, voi non dovete lasciarmi: fate tutto quello
che credete per il mio bene, e continuate; finchè l’orizzonte non sia
tranquillo, a reggere in mia vece!

— Quand’è così, farò, per vostra considerazione, quello che voi volete:
ma allora l’Illustrissima signora Duchessa dovrà....

— Mio Zio, compatite la sua feminile ambizione; a lei non badate: è
poi del resto così buona!... lasciatele soddisfar qualche sua fantasia;
lasciamole onori, danari; non disgustiamola con altri patti!...

— Come s’ha da far così, converrà però, che almeno voi me informiate
di tutti i suoi passi pericolosi, perchè non precipiti le cose nostre:
diversamente come si fa a dover vivere in sospetti continui!

— Orbene, io così farò: se ella prenderà qualche risoluzione ardita, me
la confiderà, sono certo; ed io non mancherò di avvertirvene.

— Ebbene siamo intesi, caro nipote: e non dubitate, che mi troverete
sempre premuroso nel corrispondere a quella bontà che sempre me avete
dimostrata. Ora devo andare in Consiglio, per gli affari di stato.
Addio.

— Addio, mio Zio, possa il cielo a lungo preservare i vostri preziosi
giorni!

Lodovico partì: egli in sè giubilò dell’ottenuto trionfo: il nipote
infatti, in lui ciecamente fidando, all’uopo gli rivelava tutto ciò
che Isabella faceva o far voleva: così tutti i di lei piani furono
sempre sventati: allora fu che Carolina venne tolta dal fianco di
Isabella; e Lodovico tranquillamente, e senza trovar ombra di ostacolo,
battè la strada dell’usurpazione che al trono dovea condurlo. Egli
trattava con ossequio la Duchessa, che lo abborriva; facea sentire ai
magistrati da lui creati, che la caduta di sè stata sarebbe il preludio
ancora della loro rovina; i parenti del duca blandiva col danaro e
coll’onorificenze; cercava per sè l’investitura del ducato, dando la
nipote al Re de’ Romani; e finalmente traeva in Italia il Re francese.
Il nipote, cieco, e poi per sopraggiunta caduto infermo, mai non si
oppose a nulla; i secreti maneggi dello zio sempre ignorò, non avendo
amici i consiglieri di Stato nè i segretarj ducali; e la debolezza
sua fu anche esagerata, e presa per compiuta imbecillità, tanto che di
lui qualche storico parlò con assai disprezzo. Così, per esempio, il
Comines nelle sue memorie lasciò scritto di Isabella e di lui queste
parole: «Sforzavasi questa donna valorosa e di gran cuore di riporre
il marito in credito e dignità; ma di vero egli era troppo imprudente
e di poco cervello, e per giunta rivelava tutto ciò che ella diceva.»
Ed altrove: «Lodovico allora non aveva altro competitore che la moglie
del nipote, benchè essa potesse poco; sapendosi il Re pronto a venire o
a mandare un esercito in Italia; ed essendo il Duca di lei marito non
solo imprudente, ma quasi di cervello scemo, come quello che riferiva
tutto ciò che ella conferiva seco allo zio.»

Della condotta imprudente del Duca non si tardarono a vedere i tristi
effetti. Il Duca di Bari, più sicuro, potè ricusare ciò che il Re di
Napoli con ambasciata solenne gli fece chiedere, che cioè rimettesse
il governo al nipote; e mentre in apparenza non lasciava di onorare
la duchessa Isabella, in realtà, cinta ovunque da persone scelte da
lui, essa era vera prigioniera nel suo stupendo Castello. — L’animo di
lei altero, di rado le permetteva sfogo al dolore: col marito poco si
lagnava, vedendo di dargli dispiacere; nel padre, di animo bollente
e al Moro avverso, confidava.... ma come fargli sicuramente pervenir
nuove lettere.... In tale angosciosa situazione, abborrendo mostrar
le proprie pene a tante persone o indifferenti o a lei avverse che la
circondavano, solo qualche volta fra i boschetti solitarj del giardino
e parco che al Castello erano uniti sfogavasi in pianto abbondante, e
in esecrazioni contro lo zio simulatore, che le ammaliava lo sposo,
le toglieva gli amici, ed usurpava quello stato che ella sperava
trasmettere al proprio figlio; bambinello che era il suo unico conforto
in mezzo ad una vita dolorosa benchè condotta in una reggia.

Il vecchio giardiniere del castello Giovio ed un suo figlio, erano
i soli, si può dire, che a caso trovavansi a parte della situazione
oltre modo deplorabile della Duchessa. Essi soli la videro talora
cogli occhi di pianto rosseggianti, conducendo per mano il proprio
figliuolino; che da essa, infantilmente giojoso, si staccava, o per
tener dietro ad una farfalletta splendente de’ più leggiadri colori,
o per cogliere qualche fiore da presentare alla madre, che ne lo
rimunerava sempre con un bacio o una carezza tenera ed un sospiro. Il
duca stesso Gian-Galeazzo poco sospettava che sì ferita fosse l’anima
della propria consorte; e, pieno di brio giovanile, spesso usciva per
darsi al favorito suo sollazzo della caccia: trattenimento che formava
il diletto ancora di suo padre, di cui il Corio disse, «Grandemente si
dilettava di uccellare e cacce di cani, onde una volta all’anno intorno
a questo spendeva sedicimila ducati: un Giovanni Giramo custodiva i
cani, volendo imitare l’antico uso de’ suoi; quantunque quel canattiere
non fosse sì inumano e crudele: le pertiche degli astori, falconi,
sparvieri, erano adornate con pezze di velluto ricamate d’oro ed
argento all’insegne ducali... Oltremodo avea bellissima stalla di
cavalli...» — Il giovine Duca, più saggio e frenato da Lodovico, non
davasi veramente in preda a un lusso sì smoderato; ma non lasciava però
di amare gli spassi; e moltissimo tempo consumava fuori cacciando, e
passava per tal oggetto da uno nell’altro de’ suoi castelli di Cusago,
Abiate, Monza, Desio, Melegnano, Carimate, Pavia, e talora anche ne’
più remoti. Lodovico vedea volentieri che il nipote stesse lontano
dalla capitale; poichè il lasciarsi scorger di rado in Milano gli
togliea la popolarità. — Egli al contrario spessissimo era a cavalcar
per la città, ove godeva che la plebe lo salutasse col grido Moro,
Moro; e talora coi benefizi e la liberalità l’affetto de’ cittadini
eziandio si cattivava.

Il giovanetto Duca, dedito a’ suoi piaceri, non lasciava anche di fare
qualche volta alcun torto alla giovine sua moglie; col darsi ad altri
amorucci, che, brillanti come quelle stelle che talora solcano il
cielo principalmente nelle notti d’estate, come esse però appena accese
declinavano finchè spente di sè più non lasciassero alcuna traccia. La
sua complessione, fra tali disordini giovenili, si affievoliva: e il
Moro con gioia vedea dei sintomi che sembravano annunciargli, che egli
come fiamma troppo viva in breve avrebbe per mancanza di nutrimento
cessato di esistere. Forse un tal pensiero in altri sorse, e concorse
a persuadere che impunemente e senza pericolo di esserne accagionati
poteasi al giovine principe propinare un lento veleno. Questo gli fu
dato? non lo so: ma molti lo credettero; ed alcuni stimarono di averne
rilevati i segni certi! Qual mano lo propinò? chi la spinse? supponendo
il fatto vero, anche questo è un arcano: se ne incolpa il Moro; ma
potrebbe anche esserne stata rea Beatrice sua moglie; e forse nessuno
lo fu; ma bisogna convenire che, dal complesso de’ fatti, non si può
dubitare, che entrambi non ne fossero capaci; a che non spinge una
sfrenata ambizione!

Pertanto alla Duchessa crescevano i motivi di dolore. Essa viveva
appartata, senza darsi nessun sollazzo. Uno de’ suoi diletti era, nel
giardino passeggiando, trattenersi col tenero suo figlio, o col vecchio
giardiniere: le sembrava che la persona più lontana dalla corte dovesse
essere la più innocente, quella che all’uopo avrebbe sentito un poco di
pietà per la sua misera situazione!

— Ambrogio, le disse un giorno, voi siete ben vecchio: ditemi, trovaste
voi sempre deliziosa la vita?

— Eh, Illustrissima, rispondeva sorridendo il giardiniere: un poco
di male un poco di bene: ma tant’e tanto ci sto volentieri; e spero
durarla ancora, per vedere altri accidenti oltre quelli che già ho
veduto, che non sono poi tanto pochi.

— Vi credo bene! Quanti anni sono che servite in corte?

— Che servo in corte! Io sono nato qui; è ben vero che non sempre
continuai a starci. Io mi ricordo, Illustrissima, di quando viveva
il duca Filippo Maria: avea 25 anni allorchè è morto. Che uomo
stravagante, Illustrissima! allora il Castello non era sì bello come
adesso, e neppure il giardino! Egli viveva sempre chiuso nelle sue
stanze; di rado veniva a passeggiar qua giù! molto tempo passava ad
Abiate, dalla signora Agnese del Maino: in città non si vedeva mai! —
Qui, si tremava al vederlo; nel tempo stesso che non ci volea male:
in ultimo era divenuto cieco; e involto nella guerra, si fece più
intrattabile ancora. Un giorno ci fe’ dar la corda a tutti di nostra
famiglia, perchè non trovò certi legumi; ed era passata la stagione.
Ma, morto lui, le cose si cambiarono; il Castello fu diroccato, il
giardino imboschì; noi continuammo a coltivarlo per nostro conto;
pagando un canone alla Repubblica. Allora fu un tempo di grandi pazzie!
si parlava dagli oratori per le piazze; si era in continue faccende:
anch’io più d’una volta dovetti servire nelle file de’ _Capitani e
Difensori della libertà_! mi sono ingegnato; ho menate le mani meglio
che ho potuto! Basta: la Repubblica finì; perchè il conte Francesco
Sforza la tradì, come l’IIlustrissima saprà; e nel blocco ultimo,
i prodotti dell’orto erano sequestrati dal vicario di provvisione;
io ne fui escluso, e dovetti per la fame mangiarmi perfino le suole
delle scarpe. Quando dio volle il conte Francesco entrò in città;
le cose tornarono quiete; e il Castello si rifabbricò, e io tornai
al mio posto. Il Duca Francesco e la Illustrissima signora Bianca
erano brave persone; ma non vennero ad abitare qui. Venne poi il duca
Galeazzo Maria: egli amava lo sfarzo, e abbellì non poco il Castello,
ove cominciò ad abitare. Egli avea talora delle pazzie per il capo, e
amava troppo i suoi piaceri, e vendeva la giustizia per aver danaro;
ma spendeva assai; era uomo generoso; e mi fabbricò l’abitazione, e
regalò spesso di molti ducati! che il Signore gli dia riposo; è morto
in chiesa e riconciliato con Dio, essendo la seconda festa di Natale.
Sotto di lui si cominciò ad ampliare il giardino, unendovi quel parco
che ora l’Illustrissima vede, cinto di muraglia per lo spazio di
tre buone miglia: egli amava tanto la caccia delle selvaggine, che
volea divertirsi anche senza andar lontano, il povero duca! Dopo,
venne l’Illustrissimo duchino Gian-Galeazzo, che il cielo ci conservi
per molti anni; e l’eccellentissimo Duca di Bari, che il cielo pure
benedica; e Lei, che possa avere tutte le prosperità!

— Tieni, Ambrogio, disse Isabella regalandogli una moneta d’oro.
Lasciami sola!

— Il cielo le dia grandi contentezze! disse il buon vecchio
ringraziando; e ritirossi.

Come Isabella si fu trovata sola, fissò gli occhi a terra; e sclamò
«_Che il cielo benedica il Duca di Bari!_» Ecco come tutti gli sono
devoti! Io non troverò dunque un’anima che con me si accordi ad
odiarlo; non troverò mai chi faccia eco a’ miei sospiri, non potrò
mai rinvenire un compagno che mi aiuti a colorire i miei disegni!
Il simulatore colla sua lingua eloquente affascinò il giovine mio
consorte, come l’augelletto è ammaliato dalla lingua della serpe
insidiosa: io sola resisto alle sue arti; ma egli sempre mi vince,
e ogni giorno più trionfa! Oh mio dio, mio dio, non troverò io mai
neppure un solo servo fedele!

— Ah, Illustrissima, voi ne avete uno che morrebbe per voi! —

A questa inaspettata interruzione, Isabella trasalì. Ella guardossi
intorno; e vide uscire da una vicina macchia Carlo, il figlio unico del
vecchio giardiniere.

— Foste voi, Carlo, che pronunciaste ora alcune parole!

— Ah, Illustrissima, mi perdoni: io da lungo tempo mi rammarico delle
sue afflizioni: io vorrei alleggerirle, potendo: se un servo fedele
vale a giovarle, io sarò quello; e sua Signoria Illustrissima mi
troverà sempre pronto a ogni suo cenno, dovessi per lei entrare nel
fuoco ancora!

— Giovine generoso, io vi ringrazio de’ vostri sentimenti: forse in
breve metterò alla prova la vostra fedeltà! — gli rispose in tuono
grazioso ma solenne l’infelice Duchessa; e da lui si allontanò.




Capo XIII.

SEGUE LO STESSO ARGOMENTO


Un mese dopo il giorno di cui parlammo nel capitolo precedente, il
vecchio giardiniere si lagnava che già da tre settimane suo figlio
mancasse dalla paterna casa, senza dargli novella alcuna di sè: e la
Duchessa cercava consolarlo con doni replicati! — Isabella poi una
sera, fatto a sè venire un frate Carmelitano che la confessava, a lui
palesò, come ella temeva di aver cagionata la perdita di un suo fedele
servo, da lei incaricato di portare una lettera al Duca di Calabria suo
padre! Il Carmelitano impallidì; ed esortò la sua penitente a deporre
l’odio suo abituale contro il Duca di Bari: ma essa allora, tutta
commossa, in sì doloroso sfogo di lamenti sciolse il suo cuore, che il
buon religioso ne fu scosso fin nel fondo dell’anima! Egli le impartì
la propria benedizione; e quindi, risoluto di servire egli stesso
piuttosto alla giustizia che alle mire dell’ambizioso Duca di Bari, le
disse:

— Illustrissima Signora, la sorte del giovane di cui mi dite non mi è
nota: ma la sua scomparsa avrà destati sospetti nel Maestro generale
della corte; e potrebbe essere stato inseguito e raggiunto, e Dio non
voglia che di peggio gli sia accaduto dell’essere stato rinchiuso
in qualche forte ad espiare il suo fallo! Ma se V. S. Ill.a ha
alcun’imbasciata da far giungere al di lei padre, io ne darò incombenza
a un mio collega che deve passare a Roma; e che se ne incaricherà, ne
sono certo; e solo sarà necessario che voi gli diate un segno, perchè
gli venga creduto allorchè recherassi alla corte del Re di Napoli.

— Ebbene, questo anello è una memoria di mia madre, che Alfonso mio
genitore ben conosce; eccovelo: il nunzio che s’incarica della missione
faccia intendere a mio padre, che io sono in questo castello come
prigioniera, e che non solo il comando ci è tolto ma ancora la libertà:
e lo esorti, se pietà sente di me, a non tardare ad accorrere a
liberare la sua figlia, e il Duca che pure è vostro legittimo signore.

— Il mio dovere non mi proibisce che io eseguisca tutto ciò: io servo
a’ miei legittimi principi; non servo che alla verità!... Se il signor
Lodovico scoprirà quello che feci, io corro, il so, grave rischio: ma
sia fatta la volontà del cielo! Il mio collega è mio amico; è un uomo
dabbene, pronto a soffrire per la giustizia, e non dubito assumerà
l’incarico, tanto più non dovendo tornare probabilmente da queste
parti: Insomma, datemi l’anello e il vostro messaggio avrà luogo.

Isabella, consegnando l’anello, strinse la mano del buon religioso con
gratitudine, e la bagnò delle sue lagrime. E bello era veramente quel
quadro, ed affettuoso! il frate, di età matura, di nobile sembiante,
con un volto che indicava la penitenza e la contemplazione; mostrava
la dignità dell’uomo generoso che sacrifica sè stesso alla giustizia
di una causa, a servir contro la quale in sostanza era destinato: e
d’altro canto, tenero contrasto facea la Duchessa, giovine; bella ancor
più per l’aria sua d’afflizione che spargeva un incanto celestiale ne’
suoi lineamenti; appoggiata la testa alla mano del suo buon direttore,
bagnandola di pianto e lambendola di un bacio, che scese al cuore del
vecchio, che si sentì per esso trasfondere una illimitata divozione per
l’alta donna, una eroica disposizione a sacrificarle ancora la vita!
Era pietà, amore della giustizia, od amore, quell’affetto del buon
religioso? Era di fermo un misto di tutti questi affetti; ma la pietà
era illuminata, l’amore della giustizia era ardente come l’amore, e
l’amore era puro come quello degli angeli.

Ma la sorte non fu propizia alla principessa: passò un mese, e poi due
e tre, che il frate era partito, e di lui non si seppe più novella:
nè giunse certo a Roma; giacchè questo solo fu saputo! Il confessore
continuava a veder la Duchessa; ma un dubbio crudele lo funestava: il
frate suo amico era scomparso; Lodovico non gli avea di nulla parlato,
ma sembrava che i suoi andamenti fossero spiati; egli anche in breve
ammalò; e dopo lungo languire, andò a ricevere in una vita migliore
il premio delle sue virtù! — Che non pianse della sua morte Isabella!
Il padre di Carlo poi, il vecchio giardiniere, un giorno le palesò,
che dicevasi per la città che alcuni messaggeri che ella mandava al
padre erano stati affogati![5] Povero vecchio, ei non sapeva ancora
che uno di questi era suo figlio! — Isabella rabbrividì; e si propose
di non più spedirne altri, piangendo già la morte di tre generosi
che, come Carolina, furono vittime di essersi sagrificati alla di lei
causa: infatti poteva essa dubitare, in un tempo in cui l’uso ne era
sì frequente, che il veleno le avesse tolto ancora il suo venerabile
confessore!

Vedendosi a mal in cuore troppo vicina all’abborrito suo nemico e alla
di lui non meno odiata consorte, volle finalmente passare nel Castello
di Pavia: ma quivi, tremando, cominciò ad avvedersi che anche la salute
del marito suo andava deperendo. Che pensare di ciò? Era allora il
tempo in cui suo padre, salito al trono, faceva sforzi per spingere
le armi sue in Lombardia; e Lodovico già avea contro di lui chiamate
le armi francesi. La malattia del Duca andava aggravandosi: doveva
ella pensare che, la malizia del suo rivale fosse giunta al punto di
attentare alla vita del giovine suo sovrano; di quel buon principe che
nel Moro tutta avea posta la sua confidenza? O dovea credere, che, in
un momento in cui tutte le disgrazie sembravano accumularsi sulla sua
famiglia, il cielo inesorabile volesse altresì flagellarla col lasciar
lei vedova, ed orfani i teneri suoi figli?

Essa era in tali angustie, allorchè la pietà le suggerì di invocare
una protettrice celeste, della quale la fama magnificava allora i
frequenti luminosi favori. Era questa la Vergine, che per mezzo di
una sua immagine miracolosa, rinnovava, dicevasi, in que’ giorni
non infrequenti portenti. Un monastero di Pavia racchiudeva in una
sua cappella interna questa effigie sì benefica: quel monastero
ricordava antichi patimenti di una bellissima donzella latina che,
dopo aver destato un violento amore in un Re longobardo, in quel
chiostro, magnifico per que’ tempi, era andata ad espiare alcuni
momenti di debolezza, a piangere sulla memoria di un amatore che
appieno ella non seppe obbliare giammai. La pietosa storia di Teodota,
l’inclita donzella italiana, quante volte poi a un dipresso non s’era
rinnovellata fra quelle mura tranquille; ove una quiete benefica, se
non un perfetto riposo, aveano alfin trovato de’ cuori cui le passioni
più violente aveano agitato nel tempestoso oceano della vita! Ivi un
devoto esaltamento era spesso succeduto ai palpiti di un amore, che poi
fu rimeritato da tradimenti; ed aveva ancora di qualche fiore abbellita
un’esistenza, che una volta non si era creduta più capace se non se di
un martirio interminabile!

La Duchessa pertanto un giorno recossi al monastero che la fama le
indicava come un ultimo raggio di stella amica oramai vicina a sparire!
Quel monastero era quello detto della Pusterla, ma che era stato alzato
col titolo di Santa Maria e di Teodota. Una ricca chiusa lettiga
coprì di mistero quella sua andata; nessuno la seppe: fu una gita
furtiva; un atto di pietà da cui ogni mondana pompa venne divisa! Ella
giunse inaspettata fra quelle religiose, a cui solo un istante prima
era stata annunziata la sua visita: poteva essa infatti por tempo in
mezzo, se trattavasi di abbreviare i patimenti dello sposo addolorato
e febbricitante? Con venerazione fu raccolta l’inclita donna; tosto fu
condotta alla interna cappella della immagine miracolosa: palpitando,
la Duchessa si accostò alla soglia del sacrato recesso, appunto
come un tempo non senza trepidazione sì si accostava all’arca d’un
dio terribile, che colle vampe, colle voraggini aperte, colle onde
sdegnose, coi serpenti, puniva i suoi nemici; ma che sapeva ancora
all’uopo, pe’ suoi fidi, dividere il mare e i fiumi, far piovere il
nutrimento, addolcir le onde, e trarre dalle pietre un rivo abbondante!

Ma chi è quella pia, che, prostrata avanti alla sacra effigie, mormora
umili preghiere, avvolta il capo modestamente in bianco velo, di lane
candide vestita la piccioletta persona gentile! Al vederla, più d’una
delle religiose che accompagnavano la Duchessa trasalì! Lo strepito
insolito, ecco le ha fatta rivolgere la testa graziosa; le rosee
guancie apparirono, il dolce sguardo modesto, la bocca che rassembra a
un fiore vermiglio or ora fatto sbocciare dalla primavera! — Carolina!
gridò la Duchessa. — Un istante dopo, Carolina era a’ suoi piedi; e
questa la alzava, e stringevala con tenerezza fra le sue braccia!

— Non indarno io qui venni, o Vergine santa, se tu di già mi ridoni
un’amica; di cui tal bisogno prova il mio cuore, che più non è
desiderato raggio di sole da pellegrino sorpreso in via da una notte
di dense tenebre e procellosa! — Ah il Duca pericola della vita:
tutte preghiamo per lui! — E poichè devotamente ebbero orato avanti
al sacro altare, rinnovava gli abbracciamenti la Duchessa alla sua
diletta; la baciò in fronte, al seno la strinse: mentre dal suo canto
Carolina copriva di baci teneri e di lagrime abbondanti la mano della
sua illustre benefattrice. — Pochi istanti dopo entrambe trovavansi
nel Castello di Pavia. — Il Moro, non crudele veramente di indole, non
volle privare di quel conforto Isabella; nè si oppose che la diletta
sua amica restasse ulteriormente al suo fianco e la consolasse nelle
afflizioni che su quella inclita donna si andavano accumulando.

Ma la salute del giovine Duca non migliorava: egli andava anzi
struggendosi ogni dì più; ed ogni tentativo della arcana scienza
chiamata in suo sussidio, sembrava riescir vano; come indarno le onde
vanno facendo impeto contro un macigno che immobile le fende; o come
lotta invano contro i flutti chi è travolto fra le acque frementi e
rapide di un improvviso torrente!




Capo XIV.

LE FESTE IN PAVIA


Pochi giorni dopo questa scena pietosa, Pavia assumeva l’aspetto
d’una città in cui entra un trionfatore. Era il 13 di ottobre: tutte
le campane suonavano a festa; la strada che dal ponte sul Ticino
conduce al palazzo della città era tutta di frondi e fiori ornata;
e le finestre erano addobbate di arazzi e drappi in modo vario, e
mille e mille curiosi vi stavano in attenzione di veder passare il
monarca francese. La stagione ancora mite contribuiva a rendere più
brillante quella festa: poichè il cielo era limpidissimo, il sole
mandava una luce viva e lieta; e la natura, come gli uomini, sembrava
tutta compiacersi della venuta di un Re, di cui pronosticavansi le
gesta famose contro il nemico della civiltà, che tanti progressi fatti
avea; un Re che forse ristabilirebbe in breve l’Impero d’Oriente,
respingendo il Turco da quelle regioni colte che come fiume traboccante
avea invase, soffocando ogni germe di bene e floridezza fra i popoli
caduti sotto la fanatica sua scimitarra! La curiosità di godere di tale
spettacolo era tanta, che coloro che non aveano potuto aver luogo alle
finestre erano saliti sui tetti; e le torri, di cui abbondava la città,
anch’esse ove la vista potea spingersi sulla strada che percorrere
dovea il Re, erano tutte traboccanti di gente, avida di veder da
lontano il passaggio di lui, il suo corteggio brillante.

Erano due ore dopo mezzo giorno, quando lo sparo de’ schioppi e delle
bombarde annunziò ai cittadini, che Re Carlo allora stava per entrare
nella città: egli fermossi un istante di là del Ticino, a contemplare
la città che da quella parte offriva bellissima prospettiva, sì per
la moltitudine delle sue torri e delle sue case, come per quella
delle chiese e de’ suoi palagi. Passato che ebbe il ponte che mette
alla città, tra il fragore delle artiglierie, gli applausi popolari
dinotavano ovunque, a mano a mano, che compariva la pomposa comitiva.
Dapprima passò uno stuolo a cavallo di gentiluomini francesi riccamente
armati; e di questo, parte corse a prender in custodia le porte della
città; veniva poi un drappello di musici, che eccheggiar faceano l’aria
del suono de’ loro strumenti, che erano trombe, ciaramelle e pifferi;
appresso veniva parte delle guardie del Re. Il Re seguiva dopo esse, a
cavallo, ricchissimamente armato, col suo manto reale ampio, e colla
corona in testa: cavalcava un candido destriero, che era condotto
a mano da due palafrenieri vestiti di seta con ricami d’oro. Dietro
al Re venivano i primarj de’ suoi cortigiani, fra i quali Stefano di
Vers, e il generale Brissonetto, suoi favoriti; in mezzo a questi,
tutti a cavallo e sfarzosamente abbigliati, cavalcavano pure Lodovico
Duca di Bari e Beatrice sua moglie, donna animosa, non che il padre
di lei, Duca di Ferrara, ed alcuni de’ loro cortigiani. Seguivano
poi altre guardie del Re; e per ultimo le guardie ducali, ossia le
lance spezzate, che erano al soldo di Lodovico. Una folla immensa di
popolo, come accade, stipavasi dietro la festosa comitiva; festoso egli
stesso, rapito dalla solennità di quell’avvenimento, e senza pensar
oltre alle conseguenze che da esso doveano seguire. — Lodovico il Moro
avea fatto regalmente addobbare il Palazzo della città, per albergarvi
il Re. Carlo però, a cui soffiava negli orecchi sospetti il general
Brissonetto, avea voluto che delle porte di Pavia alle proprie genti
affidata fosse la custodia; e ciò gli era stato concesso.

Poco dopo che egli fu giunto al palazzo per lui destinato, essendo
pronta, la mensa, il Re con Stefano di Vers e il generale Brissonetto,
Lodovico il Moro con Beatrice sua moglie, Ermes Sforza, Galeazzo
Sanseverino colla moglie bastarda di Lodovico, il Conte di Cajazzo,
ed alcune poche nobilissime gentildonne della ducal corte, non che
pochi altri baroni francesi, passarono nella grande sala, ove era
disposta una mensa sontuosa. I valletti e camerieri ducali diedero
da principio odorose acque alle mani de’ convitati; e questi poi, al
suono di trombe, flauti e pifferi che di quando in quando faceano
sentire una musica lieta e vivace, si assisero al desco, sul quale
erano disposte in numero grandissimo le vivande; che furono più volte
tutte mutate per sostituirne altre di varia specie e di forme diverse.
Come era loro uso, i Francesi salutarono il loro Re prima e dopo che
ebbe bevuto, ma del resto tennero il capo coperto; ed i soli suoi
ufficiali domestici stavano colla testa nuda e senza manto. Sarebbe
poi noioso il riferire minutamente di che si componesse quel banchetto,
veramente degno del personaggio per cui era imbandito; ma non possiamo
tacere alcune singolarità di esso, che il nostro lettore troverà
curiose. Fra le diverse vivande che comparirono sulla tavola, varie
erano fregiate d’oro; indorato era il pane, indorati varj confetti; i
gigli di Francia da per tutto splendevano agli occhi de’ risguardanti;
mentre l’adulazione avea poi fatte dimenticare le armi ducali.
Nulla rammentava il duca Gian-Galeazzo che stava presso a morire nel
Castello, nè Isabella d’Aragona, che sola fra il comun giubilo era
avvolta in una mestizia mortale!

Del resto le vivande erano qui a profusione: carni di ogni qualità
di animali domestici, selvaggina, volatili di ogni specie, con salse
e senza. Talora grossi animali pelati ma interi, col ventre gravido
d’altre vivande; talora statue e storie in rilievo, sia di paste sia
di burro, artistamente lavorate: comparve ancora un pavone vestito
delle sue penne; e così alcuni fagiani; e poi un cervo colle sue corna:
offrivansi gelatine in conche d’argento; torte indorate. Fra un portato
e l’altro, di nuovo erano date acque odorose alle mani: le vivande
inargentate succedevano alle indorate; le meno sostanziose alle più
succulente; le salse più stimolanti alle dolci; i vini più generosi ai
meno prelibati: infine comparvero frutte e fiori; varie paste in vario
modo foggiate; e confetture ben lavorate, fra le quali era un Bacco
tratto dalle tigri; con che volle l’artista alludere alla impresa di
Re Carlo, il quale mirava, come quell’antico dio, a trionfare anche
nell’oriente, dopo che conquistato avesse il Regno di Napoli che in
forza de’ suoi diritti gli si competeva.

Sul terminar della mensa, erano poi stati introdotti musici, che
intonarono canti melodiosi; e buffoni che danzarono e fecero molti
giochi di equilibrio e destrezza, e ballarono sulla corda. Scudieri
vestiti di seta con fregi in oro servivano i commensali: il senescalco
più volte mutò di vesti, sempre ricchissime, ed era fregiato di collane
d’oro e di pietre preziose: in ultimo, fu data di nuovo acqua di rose
alle mani; e il Re passò in altra sala riccamente addobbata, ed in cui
erigevasi un trono disposto a riceverlo.

Qui nuovo spettacolo e più maraviglioso lo attendeva; perocchè un
artista ingegnosissimo, il celebre Leonardo da Vinci, per la prima
volta offrì a Carlo un omaggio, che poi fu da lui forse ripetuto
per Lodovico XII e Francesco I, restandoci memorie che tutti questi
principi ricordano aver fruito di una simile adulazione: infatti non
fu appena il Re seduto sul trono per lui apparecchiato, che vide nella
sala, a passo misurato, entrare un leone di legno, grande al naturale,
ben fatto, e in viso mansueto; e questo, poichè fu presso al monarca,
arrestossi, e colle zampe si squarciò il petto, che mostrò di essere
tutto pieno di gigli. Di tal modo si veniva a dire a Carlo, che la sua
forza era ad ogni altra superiore; appunto come ad ogni belva minore
sovrasta il terribile chiamato re della foresta.

Il monarca fu sì contento di questo inatteso spettacolo, che desiderò
di vederne l’autore: allora fu introdotto Leonardo da Vinci: la sua
età cominciava a declinare; ma vedeasi in lui un uomo di robustezza
straordinaria, dignitoso nel portamento, di bella persona, di
lineamenti nobili e regolarissimi, con una barba che già traeva al
bianco. Il Re lodò l’industria sua; e soggiunse che la fama di lui era
di già sì grande che anche in Francia risuonava: Leonardo, contento
di quella lode, piegando un ginocchio innanzi al Re lo ringraziò della
bontà sua; poi fattasi recare una cetra di nuova foggia, diede a Carlo
un saggio di altra sua abilità, nella quale riusciva pure eccellente.

L’istrumento che Leonardo da Vinci cominciò a far sentire con un
preludio assai animato, era d’argento in gran parte; in forma di
teschio di cavallo, acciocchè l’armonia fosse con maggior tuba, e
di voce più sonora: con questo, per testimonianza del Vasari, egli
avea superato tutti i musici che eran concorsi alla corte del Duca
di Bari. Lodovico il Moro si compiaceva non poco di ascoltar i suoni
armoniosi e variati che il Vinci sapea trarre dalle tocche corde di
quell’istrumento di sua invenzione. Ora Leonardo, poichè ebbe fatta
ammirare l’impareggiabile sua abilità anche nella musica, facendo
giungere alle orecchie del Re nuovi suoni, nuove melodie, e molte
variazioni su un tema dapprima semplice e solenne; incominciò a
sposare ai suoni della cetra quelli di una voce robusta e armoniosa, ed
improvvisò i versi seguenti:

    Trascorsa è già la tepida
      Lieta stagion de’ fior;
      Pure la bella Esperia
      A te sorride ancor!
    Te, Re possente e intrepido,
      Vedendo, ella esultò;
      Chè, sotto tua grand’egida.
      Di pace il don sperò!
    Pace, che ferma e stabile
      Cresca il nostro gioir;
      Che un fortunato secolo
      Guidi al comun desir.
    L’Aragonese, pavido
      Non meno che crudel,
      Già incoronata vittima
      A te destina il ciel.
    Poi d’Orïente i barbari,
      Tuo acciar debellerà;
      E allor per te la Grecia
      Giorni miglior vedrà!
    Onde, di serto splendido
      D’alloro cinto il crin,
      Fra il plauso allor che reduce
      Fie al patrio tuo confin,
    Potrai tu del Macedone
      Sorte miglior goder:
      Felice fra una gloria
      Che giovò al mondo inter!

— Il Re gustò moltissimo il complimento; e stupì quando seppe, che que’
versi erano stati improvvisati. Quanto natura è larga cogli ingegni
d’Italia, pensava egli: pochi istanti bastano ad essi per offrire
animati fiori poetici, che altrove non crescono che a grande fatica!
— Il dir versi all’improvviso è un dono raro, che il ciel concede in
abbondanza ai figli d’Esperia. — Leonardo, dopo, si ritirò.

Fra questi spettacoli variati e il tripudio della mensa, de’ suoni e
de’ canti, il giorno era omai caduto: e il Re venne allora invitato a
cavalcare dapprima qualche istante per la città, che vagamente erasi
illuminata; e ad assistere poi ad un fuoco di artificio espressamente
disposto da qualche giorno nella bella piazza avanti al tempio maggiore
di Pavia, ove era stato rizzato un palco pel Re e il distinto suo
seguito. Gli fu osservato, che quel fuoco sarebbe stato disposto nel
parco del Castello, quando non fosse stato infermo il Duca, da cui per
conseguenza conveniva allontanare più che possibile ogni indiscreto
romore.

A questa parola di Castello, il Re, come afferrando un’idea che le
diverse scene piacevoli cui assistito avea da lui allontanata contro
sua voglia aveano, disse al Duca di Bari: — Sì, noi di buon grado
goderemo di quanto all’Eccellenza Vostra piacque disporre per onorarci,
di che grati vi siamo; ma, diteci, voi ci avrete bene apparecchiato
alloggio nel Castello?

Lodovico stupì a tale domanda: perocchè egli avea disegnato albergare
il Re nel palazzo del comune; sì per allontanarlo dal nipote, come
anche, timido e sospettoso com’era, per riservare in proprio potere il
forte castello. Egli quindi si trovò allora alquanto imbarazzato.

— Sire, ei rispose, l’alloggio che vi preparai è nel Palazzo. Il
Castello, già occupato dal Duca nostro nipote che per essere gravemente
ammalato non potrebbe ritirarsi, offrirebbe a Vostra Maestà una stanza
troppo incomoda ed angusta.

— Non importa, replicò Carlo, a cui il generale Brissonetto a forza
di dire aveva inspirata alcuna diffidenza contro il Moro: noi ci
adatteremo a stare come si potrà; ma uso nostro è di alloggiare mai
sempre in un forte, di cui la guardia sia data alle nostre genti:
nostro padre ce ne ha dato un costante esempio; nè noi possiamo da
questa massima derogare.

— Permetta allora la Maestà Vostra, che io vada a dare degli ordini in
proposito, troppo necessarj; ma di che temete, o Sire, in questa città
che appartiene ad un principe di voi amico non solo ma parente, come è
nostro nipote l’Illustrissimo duca Gian-Galeazzo? —

— Di lui, vi assicuro, io non ho alcun timore! disse sbadatamente il Re.

— Temereste adunque forse di me? disse conturbato il Moro.

— No, Lodovico; so che mi siete amico, e che a ciò vi spinge anche
l’interesse vostro; nè di voi quindi temo: ma rispettate, vi prego,
una mia volontà: tutti sanno che ai miei voleri io non sono mai molto
disposto a rinunziare!

— Allora si farà come desidera la Maestà Vostra! E, così dicendo,
si allontanò dal Re; il quale col suo senescalco Stefano di Vers,
col giovine Galeazzo Sanseverino luogotenente del Duca di Bari, ed
altri grandi, cavalcò per la città, ad ammirare le luminarie per lui
disposte, e godere dello spettacolo lieto di un fuoco artificiale
eseguito colla polvere da cannone, che il più splendido non si poteva
desiderare. Tali fuochi allora erano assai usitati, e conoscevansi
non di rado sotto il nome triviale di _falò_. — Intanto il generai
Brissonetto, sempre sospettoso, d’intelligenza col Re, partiva per
visitare il Castello, e porvi doppia guardia di uomini d’arme francesi,
osservando ogni cosa per la sicurezza del principe che vi doveva
abitare. Egli prese per compagno e guida il cameriere ducale Bernardino
Corio.


Lodovico il Moro egli pure al Castello si volse, tutto conturbato. Se
il Re vede il nipote, pensava egli; se per lui prende interesse; se
la mia nemica Isabella lo muove in proprio favore; le armi francesi
potrebbero rivolgersi contro di me, ed io avrei riscaldata nel mio seno
la serpe funesta che mi porterebbe irremediabile ferita! Se Carlo mi
costringe a depor la reggenza; se nuovi consiglieri di Stato si creano
in sostituzione di quelli che mi sono fedeli; se il figlio del Duca è
riconosciuto come suo successore; ecco tutti i miei disegni caduti,
ed io per sempre precipitato, disprezzato dalla Duchessa, e forse
costretto all’esiglio per ottenere personale sicurezza! Almeno in tal
frangente vivesse il nipote; che mi è favorevole, e mi proteggerebbe;
ma egli è vicino a spirare; nè la sua vita potrebbe a lungo ancora
conservarsi: nessuna forza umana omai sottrar potrebbe Gian-Galeazzo
alla tomba! — Io sono in una perplessità mortale! Chi mi può
consigliare, fra tanti sospetti e terrori? I miei nemici trionferebbero
essi adesso! mi rovinerebbe la lingua del generale Brissonetto!

Non valendo la sua prudenza a mostrargli un raggio di luce consolante
in mezzo all’improvviso nembo che sembrava adunarsi sul suo capo, egli
volle squarciar il velo denso che il suo futuro destino gli celava; ed
almeno anticipare a sè una certezza che, come che crudele, meno atroce
egli allora a sè stimava di questo dubbio angoscioso. Non sembra egli
infatti, che quando la sciagura ci flagella, natura reagisca e ci
somministri una forza maggiore per sopportar la sventura!

Con tal pensiero, Lodovico salì alla più eccelsa stanza della torre
_dell’orologio_ del suo Castello; aprì una porta; e trovossi in
presenza di un uomo attempato, coperto d’una lunga veste scura, e
con berretto nero in capo; il quale stava leggendo un libro antico in
pergamena, sulla coperta di cui, allorchè il chiuse, vidersi in oro
impressi i segni del zodiaco. La camera nella quale questo uomo grave
si trovava era tutta sparsa di libri e varj strumenti; fra cui notavasi
un globo magistralmente lavorato, che dinotava tutti i movimenti delle
stelle e de’ pianeti, e che un tempo avea appartenuto al duca Filippo
Maria Visconti. Era quello l’osservatorio dell’astrologo di Lodovico;
uomo che ottenea gran fede dal suo signore, e che all’uopo sapeva a
lui impartire i lumi di una scienza cieca, che a que’ tempi, mercè la
infinita credulità umana, trovava ancora grande credito eziandio presso
persone per altri lati assennate e rispettabili: una scienza che, se
star si dovesse alle testimonianze della storia, molte cose previde
in modo stupendo; se non che tali fatti (come di molti si sa certo),
sono per lo più da credersi inventati e sparsi fra il popolo dopo gli
avvenimenti.

— Almodoro, disse Lodovico: le stelle mi annunzierebbero esse in questo
punto alcuna disgrazia?

L’astrologo si alzò, si trasse il berretto, condusse il suo signore
ad una finestra che guardava a perfetto oriente, e quindi diceva. —
Se io considero la posizione degli astri in quest’istante, tutto mi
indica al contrario che V. E. è in breve per sorgere al punto più
eminente della sua grandezza. Vedete voi là quella stella brillante
che ora sorge sull’orizzonte? ebbene questa vi predice uno splendore
non molto dissimile a quello che ci trasmette la chiara e scintillante
sua fiammella: e ancora, se io osservo fra gli altri punti del cielo,
tutto sembra che il firmamento in quest’istante a voi arrida. Qualunque
siensi le apparenze terrene, di nulla paventate, o principe; stelle
benefiche splendono per voi di una luce propizia; e le cose terrene che
hanno consenso colle celesti, per influsso di queste, e non altrimenti,
devono camminare. Colla protezione de’ pianeti erranti e delle stelle
fisse, procedete, Eccellentissimo Duca, nella onorata vostra carriera;
che tutto sembra predirmi che questa verrà con rara felicità da voi
compiuta!

— Tu mi ridoni la vita, Almodoro! gridò Lodovico con un moto vivo,
tanto in lui straordinario che l’astrologo stesso ne stupì. Il Duca
quindi strinse la mano del suo amico, nella quale lasciò cadere alcune
auree monete; e con uno slancio insolito sparì da quella camera. Egli
diede poi ordine, che tutto nel Castello si disponesse per ricevere il
Re di Francia; egli e i suoi seguaci sarebbero invece andati, per quel
poco tempo che Carlo si fermasse a Pavia, ad alloggiare nel palazzo
della città; il Castello venisse pure dalle genti del Re presidiato; ed
al Re, la notte, il castellano consegnasse le chiavi della fortezza!




Cap. XV.

IL VELO RIMOSSO


Allorchè il generale Brissonetto ebbe munito il castello delle genti
del Re; e si fu assicurato che facevansi premurosamente tutti i
preparativi per riceverlo, ed erano stati dati ordini al castellano
perchè le chiavi ponesse a disposizione del Re di Francia; egli più
nessun pensiero si diede di ciò; ma, prendendo il Corio per braccio,
gli disse: Il signor d’Argentone scrisse ad alcuno de’ nostri che voi
assai bene l’istruiste sulle cose di Milano e che siete un bell’ingegno
che anche di presente attendete a stendere la storia della vostra
patria. Di grazia, lasciando il rumore che ora circonda il Re, vogliate
in questo bel parco meco passeggiare un’ora, e narrarmi con qual arte
il signor Lodovico, la cui astuzia tanto si cita, seppe far cadere
l’accreditato ministro Cicco Simonetta, e poi salire a quell’alto posto
di potere per cui ora il suo signore stesso padroneggia.

Corio fu lusingato dalla lode meritata, il cui suono sempre dolce al
nostro orecchio perviene: egli ringraziò l’illustre personaggio che
tanto lo lusingava; e si disse disposto a compiacerlo, per quanto
potesse valere l’incolto suo ingegno. Essi trovavansi allora in quel
parco delizioso sì celebre a que’ tempi, pei frutti, e gli animali di
tante specie, che racchiudeva; per alberi già cresciuti a bellissime
dimensioni; per la disposizione artistica di verdi ajuole, di cespugli
in mille modi fra loro diversi, e di ruscelli, di bacini d’acqua,
di fiori, che in cento guise ne variavano la scena. Il cielo sereno
compiva quel quadro delizioso; e una leggier’aura sospirando, sembrava
disporre al melanconico racconto che allora il nostro storico milanese,
non senza suo diletto, imprendeva a fare all’ospite di Francia. In quel
momento Corio non sentivasi troppo ben disposto verso di Lodovico,
considerando la venuta de’ Francesi siccome una punizione celeste
per l’Italia; nè era poi ai francesi avverso, non riguardandoli egli
che come uno strumento di dio. Così portavanlo a pensare le idee
religiose de’ tempi! Egli ancora non senza dolor vedeva il giovane duca
Gian-Galeazzo spinto a morire da una malattia, che agli occhi suoi,
come di tant’altri, non era senza alcun sospetto di veleno.

— Signore, se io avessi minutamente a raccontarvi le cose degne
di passare ai posteri, che accaddero intorno al soggetto su cui mi
interpellate, non che un’ora o due mal basterebbe a noi l’intera notte.
Per appagare quindi le vostra brama, io sarò breve; e non toccherò che
i sommi capi del gran dramma, lo scioglimento del quale ancora non
si vede, ma sembra vicino ad accadere. Morto il duca Galeazzo Maria
per mano de’ congiurati, subito si levarono i ponti del Castello di
Milano; e, gridato il nome di Gian-Galeazzo suo figlio come vero duca,
si abolirono le nuove gabelle dall’estinto imposte, e fu confermato
general segretario Cicco Simonetta, il quale già fin dai tempi di
Francesco Sforza era alla testa degli affari. Indi si ordinarono due
Senati; uno, stabilito nella Corte dell’Arengo, ossia vecchio palazzo
ducale, e composto di patrizi ed altri i quali amministrassero le cose
civili, si disse _Consiglio di Giustizia_; l’altro, che _Consiglio
di Stato_ si chiamò, adunavasi entro il Castello, e trattava delle
cose di stato. Tutrice e reggente del figlio venne eletta la duchessa
vedova, Bona di Savoia; donna di cuore eccellente, di indole soave, e
che all’uopo non mancava anche di fermezza e coraggio; i suoi costumi
fino a quel punto erano stati superiori ad ogni censura; e credo che,
se di poi vacillò in forza d’una passione, non cadde però giammai
interamente, nè calpestò per feminil debolezza i proprj principali
doveri; ora poi essa mena una vita irriprensibile, fra le pratiche di
una fervorosa divozione. E certamente stabilite le cose nel modo in
cui furono, il Ducato avrebbe goduto di una perfetta tranquillità; ma
disgraziatamente il fanciulletto principe avea zii ambiziosi ed avidi
di potere, i quali tutto in breve vennero a conturbare.

Questi erano Sforza Maria già stato dal Re di Napoli creato Duca
di Bari, e Lodovico che diciamo il Moro. Relegati in Francia, da
alcuni mesi, perchè scoperta una loro trama, tornavano alla morte
del fratello a Milano; e malcontenti che loro si negasse accordar
ingerenza negli affari, tramavano di bel nuovo, e meritavansi nuovo
bando. Sorgeva quindi guerra fra i Fiorentini da una parte, il Papa e
il Re di Napoli dall’altra; e avendo il nostro Duca mandati ajuti ai
primi, il Re di Napoli gli fece ribellar Genova, animò gli Svizzeri
ad eseguire un’irruzione in Lombardia, e per ultimo istigò il Duca di
Bari e Lodovico Sforza a tornare in Milano e deprimervi il Simonetta;
ed essendo morto il Duca di Bari, Lodovico che ebbe il suo ducato, a
malgrado della pace che allora si era conclusa, ajutato da Roberto
Sanseverino, pensò a proseguire il suo disegno; e, trovato modo
di aver per tradimento Tortona, riescì anche con secreti maneggi a
riconciliarsi colla Reggente.

Chi particolarmente persuase la Duchessa a riconciliarsi con Lodovico,
fu Antonio Tassino ferrarese di lei cameriere favorito. Quella donna
si lasciava da quest’uomo guidare, spinta da un affetto prepotente.
Era Tassino giovine di bei modi, aggraziato, elegante. Prevalendosi del
favore di Bona, egli tendeva ad elevarsi ed acquistar potere: Simonetta
con tutte le sue forze s’ingegnava di deprimerlo e tenerlo basso: egli
facea il dover suo; ma Tassino gli divenne capitale nemico. Roberto
Sanseverino impetrò il favore di questo Tassino per sè e pel Duca di
Bari, con una lettera; ed egli si impegnò in loro vantaggio presso
la Reggente; mostrandole, di concerto con tutti i Ghibellini, che tal
riconciliazione era desiderata dai popoli, i quali stanchi della guerra
gravosa vedeano nel cambiamento una speranza di maggiore tranquillità.
La Duchessa, che nulla sapea negare al suo diletto cameriere, e che
anche fu persuasa dalle ragioni addottele, richiamò il Duca di Bari,
ed appresso il Sanseverino. Lodovico comparve quindi nel Castello,
inaspettato da tutti coloro che non sapeano l’accordo; e Simonetta ne
fu informato solo dagli applausi dei Ghibellini che eccheggiarono per
Milano alla sua venuta. Questo vecchio allora misurò d’uno sguardo
profetico tutto l’avvenire, per sè e per la incauta Duchessa; e
recatosi alla stanza di Bona, le disse: «Eccellenza Illustrissima, voi
cessaste, me ne avveggo, d’avere in me confidenza; ma io vi darò un
saggio estremo della mia accortezza: sappiate adunque, che, ora che il
Duca di Bari è qui giunto, io perderò la vita, ma voi ancora perderete
in breve lo stato.» — E così fu.

Tuttavia il principale autore della morte di Simonetta non fu Lodovico;
di sua natura, veramente, moderato, ed alieno dalla crudeltà: ma furono
gli altri suoi nemici. Le sette ostili de’ Guelfi e de’ Ghibellini,
che tanto sangue sparsero per l’addietro, erano state compresse
saviamente dai migliori de’ Visconti; i quali per altro d’ordinario
erano considerati del partito ghibellino, che, come sapete, un tempo
era quello dell’Impero. Ma gli Sforza, succeduti nel ducato contro la
volontà imperiale, consideravansi ed erano di partito guelfo: or, col
cambiamento che evidentemente rovinava lo stato di cose attuale, i
Ghibellini vedevano lucer la speranza di rialzare la loro autorità e
riprendere la antica influenza: essi quindi favorirono il ritorno di
Lodovico; e precipitarono dipoi la caduta del fedele Simonetta, che da
Lodovico, come pare, stato sarebbe risparmiato.

Infatti allora tutti i capi della fazione Ghibellina amici del Duca di
Bari e del Sanseverino, assediarono la Duchessa reggente, mostrandole,
che Cicco era il solo ostacolo che si opponesse alla tranquillità
dello stato; e che, se egli si manteneva nel posto eminente su che
trovavasi, la guerra civile era inevitabile. Essi, timorosi che
Lodovico col Simonetta si accordasse a loro danno, presero anche le
armi, e fecero sentire al Duca di Bari, che nato sarebbe tumulto se
il Simonetta non davasi loro nelle mani. I Guelfi bensì anch’essi
prendean le armi allora, e si mostravano dispostissimi a far loro aspro
riscontro: ma Lodovico paventò tale scissura; cedette al desiderio de’
suoi partigiani; e fin d’allora determinò sacrificar loro, innocente
vittima, il fedele ministro, tanto più che anche il Sanseverino facea
vive istanze perchè questo si deponesse, senza di che mal sicuro egli
diceva stimar sè in Milano dove era richiamato. Allora la Duchessa,
persuasa, cedette; e ai 10 di settembre segnò il decreto dell’arresto
di quell’antico suo servidore. Veniva quindi a Milano il Sanseverino;
e il Duca di Bari entrava in luogo di Cicco, e cominciava a distribuire
cariche ed onori a’ suoi amici.

Cicco e Giovanni suo fratello vennero chiusi in questo castello di
Pavia, nel settembre del 1479; Orfeo da Ricano, e Antonio figliuolo
di Cicco, furono mandati nel forte di Trezzo. Cresceva poi ogni dì
più l’autorità del Duca di Bari; ma contemporaneamente ancora ogni
dì più se ne arrogava il Tassino. La duchessa, di que’ tempi, poco
si curava delle faccende; essa attendeva solo a’ suoi piaceri, del
Tassino invaghita: invano ambasciatori del Duca d’Austria pregarono per
la liberazione di Cicco, nel febbrajo del 1480; la morte del vecchio
settuagenario venne risoluta; e in agosto la Duchessa con una sua
lettera ordinò a Bertino Colli capitano di giustizia, assistito da
Filippo Aliprandi e Teodoro Piatti giureconsulti, e Francesco Bolla
causidico, tutti suoi nemici, di istituire il processo del decaduto
ministro. Accuse enormi, ma evidentemente false, furono messe in campo
contro di lui: d’aver spesso contro innocenti usato il ferro e il
veleno; di aver mantenuta la guerra; di aver tentato di farsi principe
di Lombardia, oltre molte altre colpe: venne torturato più volte senza
risparmio; e finalmente, terminato un informe processo, fu condannato
nel capo. Il penultimo giorno di ottobre fu l’ultimo dì di quel
ministro fedele, che con tutto lo zelo avea tanti anni vegliato per la
causa de’ suoi principi. La sua testa, venerabile per canizie, cadde
sotto il ferro del carnefice su quel rivellino che ci sta davanti gli
occhi. Egli era allora infermo di gotta; e se i suoi nemici l’avessero
risparmiato, non gli avrebbe di certo nojati con una troppo lunga
esistenza! Così fu compiuta la vendetta de’ suoi nemici! — Giovanni
suo fratello, eccellente e come uomo e come scrittore, fu relegato a
Vercelli.

Ma poichè l’infamia della morte del fedele Simonetta fu di tal modo
lasciata ricadere sulla debole ed ingannata Duchessa e i di lui giudici
malvagi, si pensò anche ad abbassare il Tassino, che scandalosamente
allora omai d’ogni cosa disponeva. L’innamorata Duchessa, senza badare
quasi alle cose dello stato che l’annojavano, non attendeva che ad
arricchire il suo cameriere prediletto; ed egli per la città spesso in
groppa venia portandola dimesticamente; e non faceansi tutto il dì che
feste e danze: Lodovico e Sanseverino, che ciò da principio vedevano di
buon occhio, aveano anche dato per maggior comodità al Tassino alloggio
presso alle stanze di Bona. Ma il Tassino delle ricchezze ond’era
colmato non andò pago: egli cresceva ogni ora più in alterigia; e per
l’autorità che gli concedeva la Reggente, rivocava stoltamente gli
ordini del Consiglio a suo capriccio, toglieva e distribuiva gli uffizj
a chi più gli piaceva, riformava le guardie e componevale di persone
disposte ad ubbidirgli; e perchè il Castello omai da lui dipendeva,
tranne solo la rôcca, la quale però potea all’uopo a tutto il castello
dar legge, egli importunava la Duchessa perchè essa rôcca al proprio
padre Gabriele concedesse, togliendola a Filippo Eustacchio che era il
castellano a cui dal morto Duca era stata consegnata.

La Reggente stava anche in ciò per compiacerlo; ma Filippo Eustacchio
allora dichiarò, che per una promessa fatta al morto Duca ei non mai
avrebbe ad altri la rôcca consegnata tranne che a Gian-Galeazzo fatto
d’età maggiore. La Duchessa minacciò di dichiararlo ribelle; ma invano:
il castellano anzi, consultatosi con Palavicino de’ Palavicini zio del
giovinetto principe, questo nella rôcca condusse il dì 7 di ottobre
del 1480, dichiarando che ciò facea per assicurarlo contro le trame di
Gabriele Tassino. Fremette la Duchessa; ma non potè ridire sul fatto;
ed anzi, essendosele presentata in nome del Duca una carta con che
esigevasi, in termini rispettosi sì ma risoluti, che i Tassini fossero
banditi, ella dovette, avvedendosi che vana sarebbe la resistenza,
segnare il decreto di esiglio dell’amante e del di lui padre.

Allora il Duca di Bari prese egli, in sostanza, le redini del governo.
Dal canto suo, Bona, priva vedendosi di Antonio Tassino che formava
le delizie della sua vita, e trovandosi umiliata per la separazione
del figlio e pel potere che ogni dì più arrogavasi il Duca di Bari,
dichiarò di voler dimettersi dalla tutela: fu pregata dal figlio a non
far ciò, e per qualche tempo soprasedette; ma finalmente, essendosi
messo a morte il Simonetta, Lodovico non lasciò, facendo rinnovar la
corte della Duchessa, di recarle nuova offesa; tanto che essa, oltre
modo sdegnata, rinunziò alla tutela. Si accettò allora la rinunzia;
assegnandosele però una pingue pensione di venticinque mila annui
ducati, e per dimora il Castello e il luogo di Abiategrasso. Partita
lei, il Duca elesse per suo tutore Lodovico; e Bartolommeo Calchi
sostituissi presso quest’ultimo in luogo del Simonetta.

Così il Duca di Bari pervenne alla tutela e al governo che desiderava:
egli però, conviene confessarlo, fece buon uso del potere; e non
solo non lasciò alzare il capo ai Ghibellini, che speravano poterlo
fare sotto di lui; ma nemmeno lasciò crescere audacia al suo antico
collega Sanseverino, che divenne suo mortale nemico: e invano poi si
cospirò contro di lui. Lodovico fece molte cose per far fiorire Milano,
abbellirla, ingentilirla; ma traendo a sè ogni autorità e forza, agì in
modo che il nipote, anche uscito di minore età, non valse ad avvocare
a sè le redini dello stato; di che, per vero dire, egli non mai mostrò
vivo desiderio, sebbene ardentemente a ciò aspirasse la di lui moglie.
L’ultimo colpo fatto dal Duca di Bari per assicurare la propria
potenza, fu di tôrre il Castello di Milano al suo castellano Filippo
Eustacchio, tosto che s’avvide che Isabella moglie del Duca avrebbe
desiderato il potere. Ciò avvenne nel 1489.

Chi è padrone del Castello di Milano è padrone anche della città;
e questa trae seco il restante dello stato. Ciò considerando, il
Duca di Bari fece credere al nipote che quel castellano cospirasse
a favore dell’Imperatore: e lo indusse a uscir seco, a fine di farlo
prigioniero; giacchè Filippo Eustacchio mai non abbandonava la rôcca.
Così fece Gian-Galeazzo; e collo zio tornando al Castello, quando il
Castellano venne sul ponte levatoio scortato da molti soldati per
fargli riverenza e introdurlo, il Duca fermossi alquanto fuori del
ponte, onde il Castellano fu costretto farsi avanti uno o due passi
per baciargli la mano: or, mentre ciò facea, venne afferrato da due de’
figli di Roberto Sanseverino che sotto il Duca aveano preso servizio; e
così fu tenuto stretto. I suoi soldati alzavano bensì con prestezza il
ponte; ma il Duca di Bari, fatta accendere una candela, loro dichiarò,
che se non cedevano il Castello prima che fosse consunta, egli a tutti
loro avrebbe fatto troncare la testa: onde a quella minaccia impauriti
gli diedero la fortezza nelle mani. Il Castellano fu processato;
furono imprigionati alcuni tedeschi come mediatori del trattato da
lui intavolato, ma poi vennero rilasciati; e anche Filippo Eustacchio,
dopo alquanto di prigionia, trovò grazia, in considerazione dei suoi
precedenti servigi. Ma forse la congiura fu supposta dal Duca di
Bari, per ottenere il suo intento, che era di porre un castellano a sè
ligio nella rôcca; come fece. Nè poi tardò ad avocare a sè ogni cosa,
cioè governo, fortezze, armi e tesoro: ed ora chiamò il vostro Re per
opporlo ai parenti della Duchessa, perchè lo voleano spogliare della
sua autorità.

Il Brissonetto udì con molta attenzione il racconto del fedele storico;
ed esclamò in fine: Gran briccone questo signor Lodovico: e il Re tanto
se ne fida! — Ma andiamo, mio amico, incontro a Sua Maestà, che ora
indubitatamente sarà per giugnere al Castello.




Capo XVI.

DUE VISITE SINGOLARI


La notte era già innoltrata quando il Re, che era stato raggiunto
dal Duca di Bari e più tardi anche dal generale Brissonetto, tornò
al Castello, ove avea risoluto di fissar dimora: al comparire innanzi
al ponte levatojo, il Castellano, cinto da famigli con torce, si fece
incontro al monarca presentandogli su un bacile d’argento le chiavi.
Il Re entrò; e condotto nell’appartamento per lui destinato, in breve
tutto fu silenzio in quel vasto edifizio. Il sonno scese universalmente
a portare il riposo ai corpi affaticati; e se alcuno vegliava in quelle
ore di quiete, era il giovine duca, Gian-Galeazzo a cui la febbre
ardea le vene, era la giovine duchessa Isabella che vedea addoppiarsi i
proprj mali coll’essere minacciato il padre suo dalle armi del potente
Re di Francia; e fu anche per qualche tempo il generale Brissonetto,
pieno il capo di fantasimi infami, di calunnie, veleni, e tradimenti,
di cui avea recentemente sentite varie storie rispetto all’Italia, e
per cui gli sembrava, e con varj lo disse, che non senza perigli il Re
dimorasse in quel castello.

Il giorno seguente, al levarsi del Re, il Duca di Bari e Beatrice, i
fratelli Sanseverini e varj altri distinti personaggi, non lasciarono
di visitarlo. Udita insieme la santa messa nella cappella sontuosa e
riccamente addobbata del Castello, Lodovico invitò Carlo ad assistere
ad un torneo che dovea aver luogo in una vasta lontana prateria
del parco. Il Re accettò con piacere quest’invito, confacente ad un
principe bellicoso. Nel luogo stabilito per il finto combattimento, un
sontuoso palco era stato innalzato pei distinti personaggi che doveano
assistervi. Intorno intorno al campo girava poi un parapetto che lo
tenesse sgombro; perchè si era lasciato l’adito a molti cittadini
curiosi, di assistere e prender parte ad un divertimento allora assai
gradito. Si cominciò lo spettacolo da alcune giostre; e corsero l’asta
anche varj cavalieri francesi: Galeazzo Sanseverino, al solito, si
distinse in quest’esercizio, avendo rotte più lance e scavalcato più
d’un rivale. In tale congiuntura però la sorte non sempre protesse
il merito più chiaro; e qualche cavaliere stimato dover tornare
vittorioso, fu abbattuto da un rivale oscuro, il cui nome allora corse
di bocca in bocca fra la curiosa moltitudine. Infine si cessò dal
giostrare, ed ebbe luogo una corsa a cavallo, il vincitore della quale
fu premiato con un palio scarlatto: in ultimo vennero introdotte due
schiere di venti cavalieri ciascuna, armati di tutto punto; una era
contraddistinta da una sopravvesta bianca, l’altra l’avea rossa: dopo
varii giri fatti con bell’arte, i due drappelli si incontrarono, e in
simulata guerra si batterono fra loro aspramente; finchè, dopo molte
vicende; la vittoria si dichiarò pei bianchi; con applausi generali
degli spettatori. Chi più si distinse nel conflitto, a giudizio del Re
di Francia, fu premiato con generosità.

Quando il Re fu di ritorno nel Castello, si restrinse un istante con
Lodovico il Moro, e trattò con lui del nuovo prestito promessogli in
danaro. Lodovico disse che già avea dati gli ordini perchè quella somma
da Milano gli fosse mandata, e che la mattina seguente prima che Sua
Maestà partisse alla volta di Piacenza gliela avrebbe sborsata. Il Re,
tranquillo su questo particolare, non pensò più agli affari di cui era
suo costume darsi poca briga; e chiese allora di visitare l’infermo
duca Gian-Galeazzo. Lodovico rimase un po’ contrariato da questo
desiderio: timido come era, paventava che il Re si movesse a pietà di
quel giovine suo parente e della duchessa sua moglie; tanto più che
questa, malgrado i suoi patimenti, conservava ancora una gran parte
della sua avvenenza, cui la mestizia anzi dava per così dire quello
spicco che sempre aggiunge la meditazione a due occhi lucenti e ad un
volto fatto per invitare all’amore. — Ma ricordandosi del favorevole
pronostico del suo astrologo, nè potendo negare al Re ciò che bramava,
si limitò a fargli sentire, che per non pregiudicare all’infermo
nipote la visita avrebbe dovuto esser breve: ogni commozione un po’
forte, nello stato in cui si trovava, osservogli, gli potrebbe essere
dannosa; e solo dalla quiete era a sperarsi quella crisi che salverebbe
il buon Duca da quel periglio in cui pure con suo grande rammarico,
soggiungeva, egli si trova. Se egli morisse, sarebbe una gran disgrazia
per l’Italia: ed a lui perdere sembrerebbe piuttosto in esso un figlio
affezionatissimo, che non un sovrano; poichè tanta bontà ebbe per lui
quel nipote che lo onorava come padre!

Il Re guardò bene in viso a Lodovico allorchè proferì queste parole:
egli, indisposto contro di lui dal Brissonetto, non dubitò che quella
non fosse finissima simulazione; egli si ricordò allora del solo latino
fattogli imparare dal padre suo, gran maestro di finzioni, Lodovico
XI, _Qui nescit simulare nescit regnare_: ma, con suo stupore, nulla
vide ne’ lineamenti di Lodovico che tradisse le sue parole; e il
giovine principe quasi lo credette sincero; non sapendo di quanta
profonda finzione egli fosse capace. Egli l’assicurò, che solo pochi
istanti durata sarebbe la propria visita; e che non avrebbe in modo
alcuno portato il tumulto ne’ sentimenti di quel giovine sventurato,
col rammentargli cosa che lo potesse menomamente turbare; le sue
parole state sarebbero brevi e generali. — Allora Lodovico condusse il
principe alla volta dell’appartamento occupato dal Duca suo nipote: e
Carlo con sè volle venisse anche il proprio medico, Teodoro di Pavia.

Era Gian-Galeazzo cugino germano del Re; perchè entrambo nati da due
sorelle, figlie di Lodovico II duca di Savoia: avvertito della venuta
di Carlo, egli a stento si alzò a sedere sul ricco suo letto; onde,
ammesso Carlo, questi potè appieno contemplare quel volto livido e
sparuto, cui la malattia crudele di che era aggravato andava di dì in
dì rendendo ognora più scarno e languente. Il vigor degli sguardi era
scomparso; le labbra vedevansi dai denti informate; le orbite degli
occhi sembravano di una grossezza straordinaria, pel dimagramento
estremo delle sparute guancie; e i capegli, rari, dinotavano già
apparsi anche gli estremi segni della etisia che lo divorava. — Il Re
commosso a lui si avvicinò.

— Cugino, gli disse, quanto volontieri vi vedo; ma mi spiace, che la
vostra malattia mi tolga di potervi godere più a lungo!

Gian-Galeazzo stese la mano al Re; e, con difficoltà traendo dal petto
il respiro, gli disse:

— Vi sono grato, o Sire!

Lodovico Sforza, accostandosi al nipote, gli chiese dolcemente: Come vi
sentite, Illustrissimo Duca?

— Male, mio zio; male! rispose il giovine, a stento parlando, ed
alzando su lui due occhi spenti d’ogni fulgore!

— Fatevi coraggio, replicò allora Carlo; supererete, tutti lo sperano,
quel morbo che ora vi molesta; la vostra gioventù ve ne deve dare le
più fondate lusinghe.

Gian-Galeazzo dimenò la testa; dando così segno che egli non ne era
persuaso.

— Non vi smarrite di spirito, cugino caro, proseguì il Re; il coraggio
è la medicina più valida: non lasciatevi morire per abbattimento;
credetemi, il vostro pericolo non è ancora sì grave come stimate. — Ma
io non voglio disturbarvi di più: voi avete bisogno di riposo.

Gian-Galeazzo stese la mano al Re di bel nuovo; e presa quella di Carlo
che gliela porse, a sè con lieve sforzo lo tirò. Il Re secondò quel
debole movimento. — Ho tre figli; un maschio di quattro anni e due
femmine di età ancor minore, disse il Duca: se muojo, li raccomando a
voi, cugino: mi promettete di far loro da padre? L’unica consolazione
che dar mi possiate in questo momento, è di promettermelo! Vi
raccomando altresì l’infelice mia moglie!

— Ben di cuore, cugino, ben di cuore; state su ciò tranquillo: ma non
disperate della vostra guarigione! rispose Carlo alquanto impietosito.

In questo, entrò nella camera la duchessa Isabella; che avvertita della
visita del Re, tosto si affrettò di accorrere per parlargli: essa tenea
per mano il suo piccolo bamboletto. La dolente si prostrò innanzi alle
ginocchia di Carlo; e gli presentò il figliuoletto tutto scosso dalla
novità di quella scena.

— Alzatevi, Duchessa: or che fate voi! sclamò Carlo; cui lievemente
commosse quell’atto pietoso, e la beltà non ordinaria di Isabella!

— Ah, no, a me si conviene questa posizione umile e di dolore! O Sire,
abbiate pietà di noi: io vi prego, perchè ci siate favorevole; perchè
non solo abbiate a cuore gli interessi di questo infelice fanciullo e
del di lui genitore, ma ancora siate generoso col padre mio e colla mia
famiglia, a cui so voi movete la guerra!

— Signora, disse il Re, le cose sono troppo ora innoltrate perchè
possa seguir pace fra me e il Re di Napoli: però, assicuratevi che
esso in Carlo, quando il cielo mi dia la vittoria come spero, troverà
un nemico nobile e generoso! — E così detto, rialzò la afflitta donna;
e prendendo commiato, si ritirò. — Lodovico il Moro allora respirò
dell’ottimo esito che ebbe quella visita! — Il Re interrogò di poi
il proprio medico Teodoro di Pavia, il quale non avea lasciato di
esaminare durante la visita del Re l’infermo duca; e fremendo da lui
intese, che quel giovine principe non potea ancora vivere che qualche
giorno, e che v’era più d’un indizio che attestava che un veleno
lento andava conducendolo alla tomba. Ciò fece una viva impressione
sull’animo del Re; a cui parve allora quasi di trovarsi insidiato egli
stesso in quel castello. Ma dopo, tanti erano i segni di cordiale
amicizia che gli dava Lodovico; che quel principe leggero, in mezzo
alla gioja del circolo brillante di dame e cavalieri fra cui passò,
dimenticò quasi affatto la luttuosa scena a cui era stato presente.

Dopo un pranzo sontuosissimo che venne apparecchiato nel Castello; ed
in cui di nuovo la musica, la danza, la poesia, e il vino soprattutto,
concorsero a rallegrare il Re e cancellare interamente l’impressione
dolorosa ricevuta la mattina nel cuor suo, non troppo fatto pel nobile
sentimento della pietà, sebbene non fosse nè d’animo duro nè spoglio
di bontà; dopo il pranzo, dico, lo si fece assistere ad un breve
spettacolo teatrale, che si era apparecchiato per festeggiarlo: era
questo un’azione mitologica, e precisamente la rappresentazione della
vita di Ercole: adulavasi con essa smaccatamente il Re; cui di quando
in quando gli attori al semidio paragonavano. L’apoteosi di Ercole
ricordava a Carlo la lode immortale che lo attendeva, dopo le geste
luminose che egli in quel tempo nell’animo suo vago di gloria avea
meditate. — Più tardi, fece una partita di palla, gioco allora assai
usitato, e caro al Re di Francia.

Infine, venuta la sera, il Re assistette ad un ballo apprestatogli
nel Palazzo della città; ove convennero avvenenti dame di Milano e di
Pavia. Il Re con varie danzò, e con alcuna si trattenne in colloqui
famigliari; obbliando anche spesso, come gli soleva intervenire,
la regia dignità. Si vide in quell’occasione, che i suoi più intimi
cortigiani con lui trattavano famigliarmente, nè egli con essi riteneva
sussieguo o impero alcuno. Lodovico il Moro lo volle qualche volta
impegnare in serj discorsi di stato; ma il Re sempre li troncò, avido
invece di piaceri: onde il Duca di Bari si confermò sempre più, che il
Re di Francia era su tal proposito molto spensierato. Il Re si divertì
assai quella sera; ma dovendo il giorno dopo continuare il suo viaggio,
e preoccupato da altre idee, dopo alcune ore lasciò la festa; che
subito languì, e non tardò molto a finire.

Il Re, ritiratosi nel Castello, e passato nelle sue stanze, stette
in conferenza col suo senescalco, il quale andò e tornò più volte:
sembrava che di alcun affare misterioso fra loro si trattasse. Il
Re mostrava dell’impazienza: infine una notizia favorevole venne a
rallegrarlo. Alcune parole del suo favorito lo posero di buon umore; e
con lui in colloquio intimo e vivo si strinse, appoggiato alla soglia
di una finestra che guardava nel parco al castello unito, cui una notte
serena vestiva dell’ombra sua sentimentale.

Frattanto in mezzo al tripudio generale due cuori palpitavano pieni
di dolore; ed erano quelli della giovine duchessa Isabella che sì
poco frutto si accorgeva d’aver fatto presso il Re, di cui accusava
l’insensibilità; e quello della sua affezionata ancella, la tenera
Carolina, in cui sempre trovavano un eco i sospiri della sua sovrana.
Mentre tanti petti si aprivano ad una gioja romorosa, esse angosciose
non faceano che rivolgere per la mente triste immagini di dolore, ed
accrescere il numero de’ loro lugubri presentimenti. Così per loro
trascorse buona parte della notte; e già era vicina la metà di questa,
allorchè sull’infelice Isabella scese finalmente un sonno pietoso a por
tregua a’ suoi lamenti. — Allora anche Carolina si ritirò nella stanza,
che assegnata le si era poche ore avanti, per quella notte; stante il
trambusto, così le si disse, recato dai nuovi ospiti nel castello.

Poichè chiusa ebbe la porta della sua cameretta, ella si gittò su un
inginocchiatojo! Ma per chi sì a lungo prega quell’angelo, allorchè
tanto bisogno pure prova di un riposo che allevii gli spasimi del
suo cuore compassionevole! — Ah ella vorrebbe piegare il destino, un
destino crudele, inesorabile, intorno alla sorte del giovine duca e
della di lui addolorata consorte!

Ma ad un lieve romore come di cardine che strida, ella trasale; si
volge indietro interrotta nella fervida sua preghiera, e vede da una
porta ascosa sotto la tappezzeria comparirgli dinanzi in abito succinto
il Re di Francia. — Ella rimase interdetta e trasognata: egli chiuse la
porta, e a lei si accostò. Il libertino adocchiata l’avea, portandosi
dal Duca per visitarlo; la notò; ne parlò col suo siniscalco, e ben
tosto si combinò fra lui e i cortigiani di Lodovico di mutar di camera
Carolina, per metterla a disposizione del Re, che di essa s’era acceso
d’una di quelle fiamme che nascevano in lui ardenti un giorno per
essere spente ed obbliate colla seconda aurora.

— Gentile fanciulla, le disse accostandosele, non gradirai tu una
testimonianza di amore dal monarca di un Regno sì splendido come è la
Francia!

Carolina nulla rispose; ma si gittò alle sue ginocchia, e gli abbracciò
i suoi piedi!

— Via, mia bella, che è questo pianto! quante donne non andrebbero
superbe di quel favore che io ti offro! Via, fa cuore; non si macchia
colei che si piega alle voglie di un principe così possente qual io mi
sono!

— Sire, disse Carolina, ricusando di alzarsi dal suo supplichevole
atteggiamento; per quella madre casta che vi generò, per l’amore che
recate alla vedovata vostra consorte, per ciò che avete più caro
al mondo, per la immacolata Vergine, vi prego, non calpestate una
innocente creatura, che essendo in vostra balìa osa però sperare non le
verrà meno la vostra vantata umanità.

— Per bacco! tu mi commovi, mia bella! Ebbene..., io ti mostrerò,
che il mio amore per te è di assai cresciuto in questo momento...;
poichè io rispetterò i tuoi virtuosi sentimenti! Or, ricevi in segno
della mia stima quest’anello! — E così dicendo si trasse dal dito per
presentarglielo un ricchissimo anello di diamanti.

— No, Sire, la vostra bontà non ha bisogno di oggetti sensibili che
me la tengano presente; il trionfo che or riportate su voi stesso mi
ispira per voi tale stima, che non si potrà in me cancellare giammai:
questo dono che io da voi accettassi, credetemi, sarebbe un testimonio
troppo infedele di ciò che accadde in questa notte, per me a un tempo
terribile e memoranda!

— Stefano di Vers! gridò il Re al suo ministro che non tardò a
comparire: sii testimonio, che la virtù di questa fanciulla mi ha fatto
arrossire! Mentì colui che tutte corrotte ci fece credere le donne
d’Italia! — Mia buona e saggia fanciulla, addio! — E il Re si ritirò.

Carolina, spaventata, corse presso la camera della Duchessa; e quivi
chiusasi passò quella notte, tutta conturbata, su una seggiola a
bracciuoli; ove, dopo alquante ore di veglia angosciosa, un breve sonno
scese a tranquillare un istante i suoi spiriti agitati, per lasciarla
coll’aurora. — Il giorno dopo, il Re di buon mattino abbandonò il
Castello di Pavia. Lodovico, che gli sborsò una somma come promesso gli
avea, partì con lui alla volta di Piacenza!




Cap. XVII.

LO SCOPO RAGGIUNTO


Trascorsi alcuni giorni che il Re di Francia ebbe lasciata Pavia, il
Castello di questa città, che poco prima era stato testimonio di gioie
romorose, risuonò tutto di singulti e di pianti. Il giovane duca era
allora omai giunto agli estremi della sua vita. Bona di Savoja sua
madre era accorsa da Abiategrasso; sebbene già le afflizioni e la
austerità, in che passava la vita dopo che ebbe perduta la reggenza,
avessero assai logorata la sua salute. Vittima ella stessa un tempo
dell’ambizione di Lodovico, essa veniva a piangere su un’altra vittima,
come credevasi, di quella stessa malefica passione, che spinge a
crudeltà anche anime mansuete che natura a tutt’altro scopo sembra aver
destinate. Povera madre! ella dovea essere testimonia della morte di
un figlio che essa amava, che di carattere dolce e rimesso tanti segni
dati aveale di rispetto e di affezione! Per lei natura invertiva le sue
leggi; e colui che destinato era a chiudere a lei, già avanti in età,
gli occhi di morte gravati, quegli da essa aspettava ora quest’uffizio
di pietà sì doloroso!

Ermes Visconti fratello del Duca era anch’esso accorso, per assistere
a quella scena desolante. Il giovinetto sospirava per l’immaturo
fato d’un fratello che amava! Ingannato dalle arti di Lodovico,
egli non potea capacitarsi che il veleno avesse consunta la vita di
Gian-Galeazzo; ma un terrore indefinito però nel contemplarlo morente
scorrevagli per le vene: sembrava presago di nuove sciagure per sè
stesso. — Ma tuttavia il suo terrore era fallace: il Duca di Bari, di
indole benigna, era alieno dal sangue; ed una vittima già di troppo
pesava sulla sua coscienza!

Ma il dolore, cupo nella madre, vago e frenato nel fratello del duca,
non trovava omai più freno nella giovine sua sposa. Isabella, quasi
fuori di sè, stava sospesa con angoscia mortale sul letto del marito
agonizzante; notava tutti i cambiamenti che succedevano in quella
fronte pallida e bagnata di freddo sudore; tremando, misurava il
respiro del morente, che ognora più andava facendosi affannoso; e
finalmente allorchè il Duca, chiedendo il crocifisso che gli si era
posto sul guanciale, baciandolo esalò sull’immagine di quella venerabil
vittima della umana scelleratezza l’ultimo alito di una vita cui la
scelleratezza umana pure troncava; la miseranda Isabella mise un acuto
grido di disperazione; ed a tal segnale tutto fu un pianto clamoroso
in quella stanza: pianto che di là si diffuse in breve per tutto il
castello, ove persona non era che non amasse il buon Duca: nè quivi si
restrinse, ma trovò pure molti echi nella città di Pavia, che conosceva
quanto indegno di quella morte immatura fosse il giovinetto che vi era
stato spinto; e ne trovò in Milano, ove pure deploravasi la sciagura
di quel principe, che nel fiore dell’età e senza colpa alcuna, ma
anzi svegliando tutte le simpatie che mai non lasciano di ispirare gli
oppressi, da una morte crudele era tolto alle braccia di una consorte
infelice che vivamente lo amava, ai figli ancora teneri, ad una madre
a cui la sciagura novella troncato avrebbe quella vita che solo a un
debil filo ancora si atteneva!

Frattanto la notizia che il duca Gian-Galeazzo toccava omai gli estremi
della sua vita era pervenuta a Piacenza, al Re di Francia ed al Duca di
Bari: questi tosto chiese al Re licenza di accorrere per assistere il
nipote; promettendo però di tornare, subito che questo fosse spirato.
Ma strada facendo, egli seppe da un nunzio novello, che Gian-Galeazzo
più non esisteva, e che l’anima sua era volata santamente a ricevere il
premio delle proprie virtù. Allora il Duca di Bari cangiò direzione; e
ratto recossi a Milano; ordinando che il corpo del nipote infelice in
questa città venisse recato, per essere sepolto in Duomo cogli onori
solenni che competevansi al suo grado eminente.

Giunto poi egli stesso in questa città, e stando tuttavia nel maggior
tempio esposto il corpo di Gian-Galeazzo vestito delle insegne ducali,
si accinse all’ultima scena di quel dramma cui avea tanto avanzato
la sua simulazione. Convocati entro il Castello Giovio i primati
della città, fra i quali erano molti ghibellini suoi aderenti, loro
propose, si passasse a creare il nuovo duca; e soggiunse che Francesco
Sforza figliuolo del morto principe pareva conveniente che al padre
succedesse. I suoi partigiani però, con ragioni in parte vere, lo
contraddissero.

Osservò Antonio Landriano, che essendo stata la Lombardia tanto bene
retta dal Duca di Bari, pareva che in quel tempo pericoloso in cui le
armi francesi scorrevano l’Italia, altra mano non dovesse reggerne il
freno se non se quella che fin allora l’avea governata. Che sarebbe mai
per essere di Milano, se un accidente qualunque l’avesse a privar ora
della sagacità di un personaggio tanto avveduto e prudente come era il
Duca di Bari! Assolutamente, concludea, non doversi correr il rischio
di novità che potrebbero riescire allo stato fatali!

Nessuno osò contraddire a tali osservazioni, che pure erano vere:
Galeazzo Visconti e Baldassare Pusterla anzi le applaudirono
grandemente.

— Ma io non amo che si pregiudichino i diritti del figlio di mio
nipote, osservò il Moro con finta modestia; e il peso dello stato
ancora me spaventa!

Allora sorse Gian-Andrea Cagnola celebre giureconsulto, e fece notare,
che gli Sforza non aveano già avuto il ducato dall’Impero, che loro
avea sempre negato sue investiture (non si conosceva dal pubblico
ancora l’investitura poc’anzi concessa dal Re de’ Romani a Lodovico
il Moro); ma lo aveano bensì avuto dalla libera voce del popolo: che
da questo popolo adunque emanando il diritto che i principi di tal
famiglia serbato aveano, potea esso popolo, massime in vista di tanta
necessità, scegliersi quel signore che più gli sembrava opportuno.
Egli osservò ancora, che una specie di diritto al trono ducale serbava
Lodovico; poichè nato da Francesco Sforza eletto signore di Milano,
laddove Galeazzo Maria era dal padre stato avuto prima di essere duca.
Finalmente osservò, che, in ogni cosa pubblica, la salute generale era
la legge suprema; e che tale salute, per non correr rischio di avere
o un governo debole o un governo discorde, esigeva che si proclamasse
duca il Duca di Bari. Che se questi poi ripugnava ad assumersi un
incarico che in que’ tempi più che mai arduo dovea sembrare, pensasse
che, ove la patria lo esiga, ogni buono cittadino deve rassegnarsi a
rinunziare alle proprie private inclinazioni, per obbedirle: il dovere
andar avanti ad ogni altro riguardo!

Allora tutti, convinti da tal discorso, proclamavano Duca Lodovico
Sforza: pochi furono che serbarono il silenzio; nessuno contraddisse.
— Lodovico allora disse: — Ebbene, se tale è il vostro fermo parere, io
acconsentirò a sacrificarmi per la patria!

Fattasi quindi portare una veste di drappo d’oro, e montato a cavallo,
scorse, per la città, a fine di farsi proclamare Signore. Il popolo,
sentita la deliberazione de’ primati, e già avvezzo a festeggiare il
Moro che sapea colla liberalità renderselo favorevole, o tacque od
applaudì al suo passaggio: pure alcuni maledissero in loro cuore la sua
perfidia; persuasi che di veleno spento avesse il nipote, e vedendo
che l’avidità del comando cavalcar lo facea per Milano mentre ancora
la miserabil salma di Gian-Galeazzo non avea ricevuta la sepoltura[6].
Lodovico portossi al tempio di Sant’Ambrogio, per orare; e le campane
vi fece sonare in segno di allegrezza. Ma mentre il tripudio sembrava
circondarlo, egli nell’interno era invece pieno di neri presentimenti:
la coscienza lo rimproverava fortemente; ed una voce segreta pareva
dirgli: Inulta non resterà l’ombra di Gian-Galeazzo, e una fine di lui
più crudele in breve ti aspetta: egli morì compianto fra le braccia
di una sposa, di una madre diletta, e di un fratello che lo amava; e
col sorriso dell’innocenza: tu morirai fra gente che ti sarà nemica;
coll’amarezza de’ rimorsi nel cuore; e temendo i giudizj terribili
della posterità!

Lodovico era troppo prudente, per indisporre il Re de’ Romani, con
accettar lo scettro solo come datogli dai cittadini: egli quindi
tornato nel Castello, chiamato a sè un pubblico notaio, in sua
presenza, sebbene privatamente, protestò, che non solo dalla volontà
del popolo milanese ma ancora dall’investitura poc’anzi accordatagli
da Massimiliano egli intendeva riconoscere il nuovo suo titolo e la
presente sua autorità. Dopo di che, diede parte a tutti gli stati
d’Italia dell’accaduto.

Ecco, nel rozzo suo testo, una delle lettere che scrisse in tale
circostanza ad uno de’ principali suoi condottieri d’eserciti.

«Credemo havereti havuto notitia del caso dell’Ill.mo Signor Duca
nostro nepote quale mancoe heri de la presente vita, e ne havereti
sentito insiema cum noi molestia. Dopoi questa mattina recercati
instati e pregati da li Consilieri, Magistrati et Principali de questa
città et molti delle altre del dominio ad acceptare el dominio de
questo stato, demostrandone incredibile affectione et fede et desiderio
de havere la persona nostra per Signore con affermare non possere de
alcuno altro restare ben contenti, non c’è parso lassarli mal contenti
et cossì con consentimento et grandissima alegreza et applausu d’epsi
et de tutto el popolo questa mattina con la gratia de Nostro Signore
Dio siamo stati creati et assumpti in Signore di questo stato: del che
ce parse avisarne la Signoria Vostra perchè non dubitamo che lei in
particolare ultra el respecto publico ne habia sentire grande piacere
come po et deve però che avendola noi in quello loco de amore che epsa
è, se ha ad reputarse in bona parte de omne nostro bon successo.»

Egli quindi si recò a Pavia; ove per suo ordine era stata la duchessa
Isabella custodita, sicchè uscir non potesse dal proprio appartamento!
L’afflitta donna, caricando di esecrazioni lo zio, stavasene fra i
piccoli suoi figliuoletti immersa nella più profonda desolazione. Ella
giaceva, nel forsennato suo dolore, sulla terra nuda; scarmigliata,
e tutta di lagrime coperta. La duchessa Bona, più insensibile resa
dall’età e dall’abitudine di rivolger ogni suo affetto a dio, mostrava
segni meno aperti di dolore; ma in lei questo dolore, meno intenso
e più concentrato, non lasciava però di essere al pari crudele ed
anche più micidiale. — Lodovico ebbe la fronte di presentarsi alle due
dolenti donne; a cui già si era prima annunziato, che egli era stato in
Milano proclamato duca.

Egli dovette sentirsi scagliare in volto acerbi rimproveri e
maledizioni dalla furente giovane Duchessa: egli tutto sopportò: poi
con voce commossa la assicurò: che se il voler del popolo tolto avea
al di lei figlio lo scettro; egli gli avrebbe però fatto da padre; e ad
ogni suo bisogno e di lei largamente avrebbe provveduto. Giunse perfino
a chieder perdono a Isabella, se pel passato le avea recato alcun
disgusto; e tanto seppe simulare, che quella donna ebbe a dubitare che
egli reo veramente fosse della morte del marito, e senza divenire a lui
favorevole, sentissi però verso di esso meno acerba.....


Alcuni giorni dopo essa con alcune sue ancelle fedeli trovavasi nel
Castello di Abiategrasso; e quivi, dal dolore logorata, terminava la
sua vita Bona di Savoja, madre dell’infelice duca Gian-Galeazzo!




Capo XVIII.

NOVELLE SCIAGURE


Noi non siamo qui per narrare tutti gli accidenti della vita ulteriore
di Lodovico il Moro; noi lasceremo alla storia ed alla musa sua severa
il registrare gli avvenimenti complicati che segnalarono la fine del
secolo XV; e solo qui accenneremo, come, laddove Lodovico sperava
che la spedizione di Carlo VIII dovesse essere infelice; sicchè,
chiamato egli come mediatore, assestando le cose altrui avrebbe le
proprie potuto assicurare; invece una non sperata fortuna secondò
il Re di Francia; il quale senza quasi trar colpo giunse a Napoli,
e vi fu incoronato. — Allora i principi dell’Italia si riscossero;
e temendo de’ Francesi, formarono una Lega per opporsi ad essi; ed
in questa entrò pure Lodovico Sforza, di tal modo divenendo nemico
di quel monarca cui egli prima esortato aveva a passare nell’Italia.
Tuttavia, vittorioso nella battaglia di Fornovo, il Re di Francia, cui
contendevasi il ritorno, potè ricondursi coperto di gloria militare nel
suo Regno; non senza aver segnata la pace col Moro; al quale prima il
Duca d’Orleans avea tolta Novara.

Allora il Duca di Milano mirando a chiudere l’Italia agli stranieri
che egli stesso avea dianzi chiamati, segretamente soccorreva contro
i Francesi il Re di Napoli Ferdinando. Carlo VIII quindi di nuovo
minacciava di rompere col Duca di Milano infedele; ma l’oro di questo,
sparso fra i confidenti del Re, sembrò dissipare la procella. Se non
che, per sua sventura, Carlo morì; e gli succedette il Duca d’Orleans,
che avea pretese, pei diritti di Valentina Visconti sul Ducato di
Milano, e che privati rancori nutriva contro Lodovico da cui era stato
insultato. Il nuovo Re Luigi XII adunque non molto tardò a mover le
sue armi contro il Moro; e Trivulzio che le capitanava, col terrore
che sparse, e colle mendaci promesse che sotto i Francesi più state non
vi sarebbero gabelle, vinse i ducali, e fece vacillare la fedeltà de’
popoli: il Duca, che perduta la moglie Beatrice d’Este morta nel 1497
non avea più in lei chi ne’ casi difficili sostenesse la sua vacillante
fermezza, non seppe resistere alla procella, e dovette, non senza
sentir per via esecrare il suo nome, per la strada di Como ritirarsi;
seco recando i suoi tesori in Germania, ove sperava che finalmente
mosso si sarebbe Massimiliano Re de’ Romani in suo ajuto. Luigi XII,
venuto a Milano, vi ordinò un nuovo governo, istituendo un Senato con
ampi poteri: tutto ciò nell’anno 1499: tornando in Francia, egli poi
ottenne dalla duchessa Isabella il di lei figlio Francesco; cui fece
rinchiudere nel monastero benedettino di Marmoustier, assegnandogli
le ricche rendite di quell’abbazia, ove poi morì giovinetto ancora per
una caduta di cavallo durante una caccia. — Ma i popoli non tardarono a
rinvenire dal loro grossolano errore, per cui credevano l’età dell’oro
sotto i francesi dovesse rinovellarsi. Non solo continuarono, infatti,
ancora quasi tutti i dazj vecchi, di cui solo qualch’uno fu soppresso;
ma altri motivi di malcontento, e maggiori, davano la rapacità,
libidine, dei francesi, non che l’altero contegno del Trivulzio, che
soprattutto i Ghibellini come fautori di Lodovico il Moro diedesi a
deprimere: e varj grandi erano indisposti eziandio dall’aver il Re di
Francia dichiarate nulle varie donazioni state fatte loro dal loro
Duca partendo. Perciò non si tardò a formare un partito potente, di
Ghibellini specialmente, disposto a favorire il ritorno del Moro.

Partendo da Milano Lodovico, mirando a rendersi benigne tutte quelle
persone che potesse aver offeso, non solo rese i loro beni a molte
famiglie cui ne avea confiscati; ma offrì anche alla duchessa vedova
Isabella di condur seco in Germania il di lei figlio Francesco; se
non che ella negò di acconsentirvi. Il Moro però allora, volendola
guadagnare colla generosità, a lei fece dono del suo ducato di Bari
e del principato di Rossano. L’infelice donna, che di Lodovico avea
diffidato, confidò poi soverchiamente nel Re di Francia allorchè
le chiese, come dicemmo, il figlio: ma poichè di questo essa si fu
privata, divenendole odiosi que’ luoghi ove tante ingrate memorie
la assediavano di perdite antiche e recenti, risolvette lasciar la
Lombardia e recarsi nel suo ducato di Bari.

Però, prima di ciò fare, ella volle veder assicurata la sorte della
giovane Carolina; la quale, piena de’ sentimenti più generosi, avea
sempre negato di scostarsi dal di lei fianco. Gaspare Visconti, che più
non l’avea veduta dopo che essa ebbe lasciato Milano, ne avea perduta
la memoria; erasi dato alquanto alla melanconia, come attesta qualche
suo sonetto; ed infine nel marzo di quell’anno stesso 1499 era morto:
un giovane figlio di un ricco feudatario di una terra vicina, di cui
la relazione che io seguo non m’accenna il nome, visitando spesso la
vedova Duchessa si era fortemente innamorato della soave sua compagna.
Quel giovane chiamavasi Antonio***: Isabella volle, che quelle due
anime, nate per amarsi e farsi felici a vicenda, si unissero in nodo
indissolubile prima della sua partenza.

Il tripudio più romoroso sorse nel castello del padre di Antonio
allorchè quella fanciulla, già famosa per la sua virtù, entrò in quel
soggiorno, e ne salutò il signore, che afflitto dalla gotta a mal in
cuore non avea potuto andare a incontrarla; lo salutò, dico, come
suocero. Un gran banchetto, fuochi d’artifizio, suoni di campane,
spari di mortaletti, una fontana da cui zampillò vino tutto il giorno
ed alla quale i villici lieti attinsero, giuochi pubblici della
cuccagna, del tirar il collo all’oca, rallegrarono quella giornata
solenne. Gli uomini d’arme del barone mostraronsi con ornamenti
pomposi. Le principali persone della terra vennero ad ossequiare la
sposa, che tutti trovarono avvenente e gentile; il pretore, ossia
giudice del barone, fra questi; e per contrassegno di esultanza, il
vecchio feudatario volle che si desse la libertà ad alcuni malviventi
che stavano nelle sue prigioni; secondo l’uso di que’ tempi, in cui
un barone signore di feudi facea in suo nome, fino ad un certo punto,
amministrare la giustizia. Questo giorno festoso fu il 10 di gennaio
del 1500.

Ma la disgrazia più fiera dovea succedere a tanta esultanza: un
distinto personaggio che occupava un grado eminente nella milizia
francese, avendo addocchiata la sposa, famosa per aver resistito al
Re di Francia, si sentì di lei acceso per modo, che deliberò di far
qualsiasi tentativo per averla in suo potere. Infatti, informatosi
che alcuni dì dopo Antonio per ordine del padre erasi recato colle sue
genti d’arme a Milano, ove i grandi Ghibellini tramavano segretamente
di rendere lo stato a Lodovico il Moro; egli assistito da alcuni
suoi fidi, mediante scale di corda, seppe introdursi nel castello,
e pervenne fino alle stanze di Carolina: questa allora, sbigottita,
s’alzò e si pose in fuga, gridando e serrando gli usci dietro di sè; ma
la meschina, non ancora consapevole di tutti i secreti di quell’antico
palazzo, pose fatalmente piè in una stanza riposta, di cui sforzò
la porta chiusa bensì a chiave ma cadente per vetustà: essa mise
piè, dico, su quel pavimento; ma il pavimento mal fermo cedette, ed
essa precipitò in un pozzo, ove altre ossa da secoli biancheggiavano
attestando la crudeltà degli antichi possessori di quel castello!
Il di lei persecutore, spaventato dal romore, si era frettolosamente
ritirato.

Il vecchio barone, poichè seppe l’accaduto, urlò di dolore, e corse
malgrado le gotte per salvare l’infelice; ma essa già più non respirava
nell’oscura cisterna ove era precipitata. Il giovane Antonio, come
seppe la sua sventura, più non visse che per vendicarla!

Era ben certo che un francese era stato l’autore de’ suoi mali; i servi
suoi ne aveano uditi gli accenti mentre fuggiva: egli pieno di furore e
disperazione tornò a Milano; e, sapendo che Lodovico il Moro assoldate
genti svizzere e borgognone tornava in Lombardia, fu uno de’ principali
istigatori di quel tumulto che, crescendo sempre più giunte le genti
dello Sforza a Como, obbligò il Trivulzio ad abbandonare la capitale.

Un tal tumulto era stato l’opera de’ Ghibellini, assai più forti de’
Guelfi fautori del Trivulzio: allora tutta la città si era divisa
in que’ due infausti antichi partiti, che nei momenti di anarchia
risvegliavano le loro antipatie, per lo più contrassegnandosi con un
distintivo: i Guelfi in questi tempi portavano delle piume da una parte
nel berretto, i ghibellini dall’altra. Primi ad assumere l’infausto
segno eran i _bravi_, o sia i facinorosi servi de’ grandi: in breve
tutti i cittadini li imitavano.

Il giorno 3 di febbrajo poi, entrava in Milano il Cardinale Ascanio
fratello di Lodovico il Moro, ecclesiastico savio e benefico, con
quattromila Svizzeri; e il giorno appresso giungeva lo stesso Lodovico.
I popoli tripudiarono al suo comparire; poichè, in mezzo ai delitti
privati che gli consigliò la sua ambizione, sempre retto avea con
bastante saviezza. D’altra parte, quand’è che il volgo non applaude
al vincitore! Ma un giorno solo si trattenne Lodovico in Milano; ove
il Castello presidiato dai Francesi gli resisteva. Egli lasciò il
Cardinale suo fratello ad espugnare questo forte; e passato a Pavia,
arrolando nuove genti, recossi contro Vigevano, che fu presa; e poi
pose l’assedio a Novara, che gli si arrese, tranne il castello.

Ma così lieto principio non ebbe fine corrispondente: i Veneziani, che
aveano lusingato Lodovico di alleanza, si impadronivano invece di Lodi
e Piacenza; ed il nemico riceveva grosso rinforzo, venuto insieme col
Signore della Tremoille e il Cardinale d’Amboise primo ministro del Re,
col titolo di luogotenenti generali. Per giunta poi, a total rovina del
Duca di Milano, accadde che un ordine veniva agli Svizzeri che in gran
numero militavano ne’ due campi, di far ritorno ne’ loro paesi; ma,
per corruzione del corriere, quest’ordine tardò a giungere nel campo
francese, sicchè il Moro si vide pel primo abbandonato.

I comandanti francesi, istruiti del fatto, il dì 4 di aprile condussero
il loro esercito sotto Novara, per provocare il Duca al combattimento.
Lodovico allora, a tutto fare, ottenne che gli Svizzeri suoi, non per
combattere ma solo per apparenza, uscissero dalla città schierati in
ordine di battaglia: egli sperava colla propria cavalleria composta di
tedeschi ed italiani, mentre cominciavasi un fatto d’arme, far impeto,
e passando fra le schiere nemiche giungere in salvo a Milano, ove il
fratello gli avea messo in piedi diecimila uomini. Ma gli Svizzeri
male lo secondarono; il disegno del Duca andò vuoto d’effetto, ed egli
dovette col suo esercito rientrare nella città.

Allora Lodovico, vile di animo, si tenne per perduto: diessi a trattare
col Conte di Ligny; ma la convenzione non fu confermata dagli altri
capitani del campo francese, benchè il duca si obbligasse a ritirarsi
alla corte di qualche principe suo amico. I capitani sforzeschi gli
suggerirono di montar a cavallo colla sua cavalleria, far impeto nel
nemico, aprirsi il passo, e congiungendosi colle genti del fratello,
difendere la sua capitale; ma Lodovico non si sentì tanto coraggio
di tentare l’ardita impresa. Egli quindi, alternando i consigli
e le risoluzioni, incerto, piangendo e singhiozzando, non sapea a
quale partito appigliarsi. Alcuni capitani svizzeri gli proposero
di trasvestirsi, e confuso fra le loro schiere in abito di semplice
fantaccino sottrarsi al nemico. Lodovico a questo consiglio si
appigliò; e, per non dar sospetto ai Francesi, continuò a spedire messi
al Conte di Ligny.

Intanto all’alba del giorno 10 di aprile gli Svizzeri del campo
sforzesco, ottenuto dai comandanti francesi di poter cogli onori
militari, passando nel mezzo del loro esercito, ritirarsi ne’ proprj
paesi, a due a due, siccome volle il Cardinale di Amboise, sfilavano
fra le schiere nemiche divise in due ale paralelle; il che, come
diceva il Cardinale, accadeva per salvarli da ogni insulto. Lodovico
avea pregato il Conte di Ligny, che adunati tutti i capitani in
consiglio di guerra deliberassero intorno al conchiuso trattato: egli
stimò così sviare la loro attenzione sul suo passaggio. Ma alcuni de’
capitani svizzeri misleali lo tradirono: questi furono, al dir del
Giovio, Gaspare Silen di Uri e Rodolfo di Salis grigione. Il Duca fu
di tal modo riconosciuto, e fatto prigioniero coi fratelli Sanseverini
che erano travestiti con lui. — Le genti d’arme italiane, commosse
a quell’accidente, non si perdettero di animo; e, fatto impeto per
mezzo al campo nemico, con lieve perdita si posero in salvamento: il
Cardinale poi lasciò anche andar libera l’infanteria.

Lodovico il Moro, in quell’umile arnese di svizzero fantaccino
nel quale si trovava, venne condotto in presenza del maresciallo
Gian-Jacopo Trivulzio. Quest’uomo che dal Duca ricevuto avea varie
ingiurie, invece di mostrarsi con lui magnanimo in quella terribile
circostanza in cui tanto la sorte lo umiliava, gli volse amare parole,
rinfacciandogli il bando che un tempo dato gli avea: «Sforza, gli
disse, tu vedi che le ingiurie a me recate ti sono ora pagate con
giusta misura.» Ma il Duca della Tremoille, in custodia del quale il
principe passò, lo trattò con più umanità; provvedendolo di abiti e di
quanto alla sua condizione conveniva. Condotto però a Lione, invano
Lodovico pregò di essere ammesso alla presenza del Re. Fu chiuso
dapprima nella torre de’ Gigli di S. Giorgio nel Berry; poi, avendo
tentata una fuga, venne sotto più stretta custodia trasferito nel
Castello di Loches, pure nel Berry; ove fra i patimenti di spirito e di
corpo visse ancora fino ai 27 di maggio del 1508, anno in cui morì.

Ascanio Sforza suo fratello, che di già avea spedito al Ticino, in
soccorso di Lodovico chiuso in Novara, un grosso corpo di milizie,
allorchè ne intese la prigionia, con pochi Ghibellini che compagni
esser vollero di sua sorte, lasciò quel giorno stesso Milano; e
coll’animo di recarsi a Roma, andò a Rivolta, castello sul piacentino
di giurisdizione di Corrado Lando suo parente: ma i Veneziani ciò
saputo assaltarono quel castello e fecero il prelato prigioniero; essi
lo consegnarono poi al Re di Francia, che lo fece chiudere nella torre
di Borges; ma che in capo a un anno gli diede la libertà, per gli
uffici del Cardinale di Amboise: visse alla corte di Francia fino al
1503; indi passò a Roma, ove morì di peste nel 1505.

La memoria di quest’ultimo personaggio ci è conservata in Milano dal
bel claustro di S. Ambrogio: altri insigni monumenti attestano il
favore impartito alle arti da Lodovico: la storia letteraria non si
stanca di lodarlo, per aver premiati i begli ingegni: ma la memoria
della perfidia di lui lo rese esecrato anche più che famoso presso
la posterità; e l’Italia fu poi per molto tempo agitata da guerre ed
afflitta da mali, di cui egli posto avea il seme, per assicurarsi un
trono, che poi tante amarezze gli costò, tanti rimorsi, ed in ultimo
ancora estremi patimenti.


  FINE




INDICE


  Capo I.      _Preliminari storici_          pag. 1
  »    II.     _Le nozze_                      »  13
  »    III.    _Altre allegrezze_              »  28
  »    IV.     _Il giusto sdegno_              »  45
  »    V.      _I rimproveri_                  »  52
  »    VI.     _La lettera secreta_            »  63
  »    VII.    _Il mal consiglio_              »  76
  »    VIII.   _Pericoli e raggiro_            »  86
  »    IX.     _I Francesi in Asti_            » 105
  »    X.      _Glorie ed usi di Milano_       » 122
  »    XI.     _Segue lo stesso argomento_     » 146
  »    XII.    _Gravissimi accidenti_          » 168
  »    XIII.   _Segue lo stesso argomento_     » 182
  »    XIV.    _Le feste in Pavia_             » 192
  »    XV.     _Il velo rimosso_               » 209
  »    XVI.    _Due visite singolari_          » 224
  »    XVII.   _Lo scopo raggiunto_            » 239
  »    XVIII.  _Novelle sciagure_              » 250




NOTE:


[1] Sarebbe insoffribile ch’io usassi il corrotto italiano che parlava
il Moro come il più dei milanesi del suo tempo; ma non credetti del
tutto però mutarlo perchè più al vivo appaia quel personaggio.

[2] Trovasi fra le rime del Visconti; stampate nel 1493: ivi anche è
narrata quest’avventura.

[3] V. Stefano Breventano, Storia delle cose notabili di Pavia: 1570.

[4] Il presente capitolo può anche saltarsi a piè pari da chi non ama
le letture quasi puramente istruttive.

[5] Il Comines riferisce anche egli questa accusa che davasi al Moro.

[6] Lodovico, nel suo testamento scritto alcuni anni dopo, e nel
quale dettò le norme del come contener si dovesse suo figlio durante
la sua minorità, gli proibisce espressamente di ciò fare, dicendo:
«Volemo, et comandamo sotto pena della maledictione nostra a nostro
fiolo successore non cavalchi la terra per farsi invocare signore, nè
facij altro acto per segno de tore el dominio prima che sarano facte le
esequie nostre, e lo corpo nostro sarà reposto al loco suo.»





Nota del Trascrittore

Ortografia e punteggiatura originali sono state mantenute, correggendo
senza annotazione minimi errori tipografici.
